{1a}
INcipit Prologus in
sequentem wlgarem
hungarice lingue
exposicionem .
[I]N nomine domini Amen . Adlaudem
Summe Sancte et superbenedicte trinitatis
Cristifereque vnacum prole deifica
dulcissime virginis Ac gloriosissimi
Brunonis primifundatoris Sacri
ordinis nostri Carthusiensis omniumque celestium
virtutum perpetwm honorem Necnon tocius sacro-
sancte matris ecclesie militantis edificacionem
salutarem Nouam modo vulgari volens cudendi materiam Quapropter et A
nonnullis conuersis
vt et sanctimonialibus diuersorum ordinum tum
necessaria tum deuota tractus admonicione
inter quas et nostra naturalis germana sub sacro
velamine Christo dedicata militat Quarum
necessitatibus ac vtilitatibus morem cupiens
gerere et compati Quamquam impericie mee non
ignarus tantique laboris minime ante expertus
presertim intali arciori ordine vbi et tempus
et facultas tale quid operandi de negatur pre
exerciciorum spiritualium occupacione Nichilominus
tamen veritus iuxta dictum saluatoris luceant
opera vestra bona coram Hominibus pro maiestatis gloria etc donum
adeo datum in ab scondito suffocare . quo
nichil damnabilius . sed inpatulo reponi .
hoc igitur sacracius mente tractans / vt
quoniam omnium linguarum Naciones in sua lingua
materna fere totam Bibliam habent translatam
puta Theutonica . Bohemica francigena
Gallica . Sic prope nos et Slaonica . Inquam
Diuinus Ieronimus . Non modo bybliam ipsam . sed et nouis
litteris ad instar hebraicarum . grecarum et latinarum
totum officium sacerdotale miro ac modo
subtilissimo conuertit : Sic et deceteris est videre .
hec autem nostra gens hungara . tam rudis
et rustica minime tali irroratur gratia vt more
commentariorum huiusmodi dignum ferre posset
Quod non vicio ignorancie . quinpocius ocy
et negligencie ascribendum fore puto .
Quare tam pio et salutifero operi manum
ponens tota me fiducia ipsius misericordie et
superne virtuti commendans . Qui Quondam

{1b}
Et per os asine insipienciam prophethe redarguit
et infancium linguas facit disertas . Sic
Moysen . Sic Ieremiam de impossibilitate conquerentes
redarguit dicens : Quis fecit os hominis et linguam ?
Alioquoque Noli dicere quia puer ego sum etc .
Sic Esayam Ezechiel Daniel Amos et zak
ariam . alios eciam simili habilitans spiritu Sed
Et patres noui testamenti vt nouimus pari
vegetans vnctione charismatum : etc Inhoc
et nunc confisus tantillum subire tenptaui
laborem . Maxime tamen cum fervente et
fere totam ewropam corrvmpente perfidia
ac pestifera luteriana heresi Que nouissime
et in electam hwngarorum . hew . gentem
in desolacionem et perdicionem ipsius pervenit /
Cui more materne miseracionis / pauculas
vires . quas natura denegat . charitas
subministrat . exaduerso iuxta Ieremie vaticinium
pro domo dei et regno sancte domine dudum
commendato . dorsum imponens . Nouo
scribendi . dicendi . docendique genere . Ex purissimo
fonte Auttenticorum doctorum . scripturarumque
Sacrarum licet pauca de multis fidelia tamen
elatino eloquio . in nostrum wlgarem sermonem
Omnium dominicalium festiui[tat]umque sanctorum .
Epistolas et ewangelia per anni circulum
de verbo ad verbum cum addicionibus et exemplis
ac vtilissimis ortamentis sew documentis
salutiferis . pro simplicioribus vtriusque sexus
ac iunioribus minus in latinitate tritis . vt
Ipsa sancta simplicitas fratrum et sororum habeant
inpromptu in festis uel solenpnitatibus
modo study . sermonis lectionisque sacrum
tempus gratiosius occupare . Quod si quisque super
hoc ausu suo reprehendere voluerit . Charitatem
qua me hocipsum subire coegit : accuset . Quod tamen
ego minime expauesco . sciens causam cum meritis
intuto fore collocatam . Si autem sapiencius
defectuositates emendare . gracias illi
vita comite non cesso : Reliquum est secundum
eximium Ieronimum . vt quantum potest vnusquisque
offerat indomo domini aly aurum . Aly vero
argentum aut gemmas preciosas etc Sic
modo licet non equo . multum chara offerre
valemus Saltim cum illa sancta vidua duos
valentem minutorum . delaboribus manwm
nostrarum . simulcum animabus nostris eidem
hilariter commendemus Qui cum patre semper
et spiritusancto deus super omnia benedictus
viuit et regnat . Insecula seculorum Amen

{2a}

[[]]

{2b}

[[]]

{3a}
In cipivnt Epistole
et ewangelia dom-
-inicalia . ac festiualia
per Anni circulvm .
Cum pastillis et legendis suis . cum diligenti
cura . et labore . multis Annis . ad profectum
legencium in materna lingua exarata vt
patet apercius intuenti :- Laus deo :-
Prohemium libri
Aldot wr Iesus Cristusnak neweeben Es ew
kegÿes zent zÿleÿeenek . Azzonÿwnk zÿz m
arianak . es mÿnd az meennÿeÿ dÿchósee
ges wdwarnak melto erómekre . sok aÿ
oÿtatus hÿweknek keerelmeesókre es
lelkÿ haznalattÿokra . nagÿ mwkara vet
ween elmewnkket kezewnkket : kÿt ma
ga olÿ mÿnt semÿe twdwan . Az meen
nÿeÿ eerdemnek es Coronanak okaert .
bólchnek mondasa zerent Sap̄ iij . Az ÿo
dolognak leezen ÿewendóre dÿchóseeges
gÿmólche Azonrol Cassianus newó doctor
meg wgÿ mond . Aldot az olÿ mwka
kÿ az meennÿeÿ dÿchóseeges kÿralnak
zolgalattÿara leezen . De mÿnd azon atal
mÿert mÿnden felól az gÿarlo gÿókeer
velewnk es bennewnk zakadot / mÿn
-nen <erót> erónk mÿat ÿo tehetetlenók
vagÿwnk Idwózóÿtenknek mondasa
zerent Io . zÿkseeg azert folÿam
nwnk az Aldot vÿgaztalo zent leelek
nek malazttÿahoz : kÿnek nÿereeseere
eegÿtemben ÿarwlwan az mÿ nemes
meennÿeÿ keralne azzonÿwnkhoz kÿ
mÿnekewnk hamarab es bewebben
nÿerhetÿ ew aldot zent ffÿatwl kÿnek
ereÿwel leegÿen ÿgaz es melto . leeg̋en
dÿcheeretes es Idwesseeges mÿnddennek
vala kÿnek zeme eleeben akat ez ÿras
Ha mÿ fogÿatkozasnak kedeeg tórteenÿk
esnÿ / awagÿ vala meel ÿgheenek ha
gÿomasanak : Vala kÿ meg erthetÿ
es twdhattÿa . semÿ ellensees nem lee
zen oka / ha meg emendallÿa Mert va
la mÿ dolog ÿobbaa lehet anneewal ÿob

{3b}
Leezen / ha kedeeg / vala kÿ / vala mÿ ÿoth
talaal benne awagÿ haznot vehet be
lóle . aggÿon halaat es dÿcheeretót . Ne
annak a'' kÿ ÿrtta es zórzótte De a'kÿ atta
wr istennek : En kedeeg mÿndden es
tellÿes bÿzodalmam̄al aÿanlom mÿnt
zeegeen bÿnes magamat ÿmachagtokban
Ez maÿ zent Epistolaat ÿrtta meg zent
paal Apostol Romaÿaknak ÿrth lewe
leenek tÿzen harmad rezeeben . es ol
wassa anÿazent egÿhaz ez elssew adv
eenth vasaarnapnak Miseÿeeben / M
elÿ epistolanak elótte azon Capitulomba
emlekózÿk az atÿaffÿwÿ zent zeretetnek
tartasarol mondwan . Senkÿnek se
mÿwel ne tartozÿatok . hanem chak
hogÿ egÿmast zeresseetók . mert valakÿ
ÿgazan zeretÿ ew barattÿaat attÿaffÿat
az bel tellÿesóÿtÿ az tórweent az az wr
istennek zent parancholattÿaat : enn
ek ÿmaran rokon wtanna kówetkó
zÿk ez maÿ zent Epistola :-
Epistola prime dominice
ATÿamffÿaÿ . twggÿa-
-tok . mert ÿdee ÿma-
-ran mÿnekewnk al-
mwnkbol ffel serken
-newnk : mert mast-
an kózelben vagÿon
a'' mÿ Idwesseegw̋nk honnem mÿnt
eleeb hÿttók . Az eeÿ el mwlt Az n-
ap kedeeg el kózelgetót / Hannÿok
el azert tewlewnk az seteetsegnek
mÿwelkódetÿt es vegÿók ffel az
vÿlagossagnak fegÿwereet . wgÿ
hogÿ nappal tÿztesseeggel ÿarÿwnk
Ne chak azon torkossagban es re-
zegseegben : Ne chak restsegben es
fórtózetesseegben / Ne chak egÿ m-
assal valo vetekódesben es ÿrÿg-
seegben / De ótózyetók ffel a'' my
wrwnk iesusban Cristusban / azaz
ewtet kówetween yo eeletben .-

{4a}
Idwózeÿtenk wr Iesus Cristusban Zerelmes
es tyztólendew atÿamffÿaÿ meg hallok
Ez maÿ zent Vasaarnapnak Epistolaÿaat
es benne valo ertelmeet : kÿból zÿkseeg
ÿmaran lelkÿ tanwsagot ees keresnew
-nk mÿ Idwesseegewnk mellee . mert
wgÿ mond masod helÿen ezen zent paal
vala menee ÿrasok vannak / erched zent
leelek wr isten mÿat / zereztetween m-
ÿnd A'' mÿ tanwsagwnkra vannak / Nem
ellÿek . hogÿ mÿ magwnkkat twggÿok
ÿgazgatnÿ tartanÿ eeltethnÿ vÿselnÿ
es mÿndden gonoztwl otalmaznÿ : Nem
ellÿek hogÿ ÿot gonoztwl meg twgg
ÿwnk valaztanÿ Nemellÿek kedeeg .
mÿnemew gonoz leezen ez vÿlaag es
el mwlando . meel bodog leegÿen me
nnÿeknek orzaga es erekkee valo .
Nemellÿek mel vezedelemre meennek
es nagÿ keenra Az nÿawalÿas bÿne
sek ew halaloknak wtanna . vÿzon
ellen meel erek eremre mennek az ÿgaz
ak mÿkoron malaztban kÿwe mwlnak
Annak okaert nem keel zerelmes atÿa
-mffÿaÿ az zent ÿrast meg wtalnÿ
awagÿ hattra vethnÿ : De eremest hal
gatnÿ olwasnÿ es tanwlnÿ / kÿnek
mÿnee hazna leegÿen . hallÿok az
meennÿeÿ doctornak zaÿabol luc xj
Bodogok kÿk halgattÿaak istennek ÿg
eÿeet es teetemeennÿel bel tellÿesóÿ
tÿk / Azont hÿrdetÿ Anÿazent egÿhaz
mÿnekewnk Ez maÿ zent epistolaÿak
es ewangeliomnak ertelmeeból / mÿ
keppen Ez zamos zent napokban mÿn
den eeletewnket meg ÿobbohok es
lelkÿ ÿozagokkal zerezÿók magwnkat
test zerent leelek zerent . Az ÿewendó
wr isten ffÿa zÿleteseenek aldot ÿn
nepeere . mÿnt ÿo kerezttÿenek
Azert towabbaa valo tanwsagw-
nknak haznalattÿara . Neegÿ rend
belÿ tanwsagwnk leezen . ez zent Ad
ventnak meltosagarol /. k / Mÿkeppen
hogÿ neegÿ rend belÿ ÿewetelÿt twggÿok
zent ÿrasbol az wr istennek lennÿe twd
nÿa ÿllÿk testben . leelekben . halarra .
es ÿteelettre kÿkról nÿlwan emlekózÿk
anÿa zent eegÿhaaz ez zamos zent napokban /

{4b}
Ez elssew ÿewetelÿnek ÿsmeretÿre testben kÿt
ÿmaran latwnk bel tellÿesódween
lennÿ doctorok zent ÿrasban kerdest
tamaztnak . tanwsagnak okaerth
Mÿ oka leen hogÿ <hogÿ> Az aldot atÿa
mÿndenhato wr isten zent ffÿanak
ez vÿlagra keelleteek ÿewnÿe hal
ando testben . kÿre reea felelwen
ÿmez harom ÿeles okaat vetÿk
elssew alkolmassaag . Masod zÿk
seeg harmad haznalatossaagh
Elezer alkolmas vala el ÿewnÿ
ennen maganak az felsseeges terem
tónek . emberÿ termeezetnek feló
le kÿ mÿndenestewl foghwa el
feletkózót vala az ew ÿo voltarol
es nagÿ tewólgeesben es balwan
ÿmadasban keweródót vala / mÿnt
ÿrwan vagÿon Moÿses <elssew> mas kenÿwe
nek viij Capitulomaban hol ott
moÿses es aaron parancholwan faroho
kÿralnak hogÿ az istennek valaztot ne
peet kÿ bochatanaa az pwztaban aldoz
nÿ Monda ewnekÿk faraho kÿral
kÿchoda az wr isten hogÿ izraelt fóld
-emból kÿ bochatanaam / Nem twdom
istent kÿ leegÿen . Izraelt sem bochatom
el . De zent dauid proffetanak monda
sa zerent . Notus in iudea deus tantum
chak az sÿdo nemzet ÿsmerÿ vala az
wr istent . De meeg azok ees el vezÿne[k]
mÿnt zemewnkkel ÿol lattÿok . az nag̋
hÿtetlenseeghnek mÿatta Annak oka
ert alkolmas vala el ÿewnÿ az wr
istennek hogÿ ÿsmerettre adnaa en
nen magaat . embereknek Masodzor
alkolmas vala el ÿewnÿ . ÿdónek
bel tellÿesódeseert : kÿt reegtw̋l fogh-
wan el veegezót vala az ew istenÿ
tanaccha<...>ban es zent proffetaknak
mÿatta meg ÿzent vala ez vÿlagra
Harmadzor alkolmas vala el ÿewnÿ
az nagÿ kózónseeges betegseeghnek
es halalnak el hatalmazasaerth . kÿ
ról wgÿ mond zent Agoston doctor
Akkoron ÿewe el az nagÿ orwos mÿ
koron mÿnd ez zeeles vÿlaagon nag
betegseeg vala ; kÿról zent ÿsaÿas
proffeta ees wgÿ mond / ha chak az

{5a}
Menneÿ seregóknek wra istene / nem
gÿókerezót volna mÿbennewnk / erth
ween testÿ zÿleteesnek mÿatta . mÿnt
az atkozot Sodomanak Gomorranak
varasÿ ollÿanok lettewnk volna .
O azert zerelmes atÿamffÿaÿ kÿ gondol
hattÿa meg ez elssew ÿewetelÿnek nag̋
zÿkseeges es haznalatus meltosagaat .
O meel nagÿ halaa adassal tartozwnk
erette ew zent felssegeenek . wgÿ mond
rola zent Bernald doctor . O bÿzonÿaw
al nagÿ zÿkseeges mÿnekewnk . az keg
ÿelmes meg valtonak el ÿewetelÿ
hogÿ koronkeed mÿ bennewnk lakozÿ
eek . zent hÿtnek Remeenseeghnek es
zeretetnek mÿatta / Es hogÿ meg vÿ
lagosoha a'' mÿ testÿ lelkÿ vaksagwnk
-at / hogÿ meg segheÿche az mÿ erótelen
segewnket . hogÿ meg vÿgazÿa az mÿ
betegseegewnket ; hogÿ meg tamogassa
az mÿ gÿarlosagwnkat / Es hogÿ meg
otalmazÿa gonoz ellenseegtewl / es ve
zedelmes keseertettewl . mÿnd eeletew
nket halalwnkat ./
Masod tanwsagwnk lezen az masod
ÿewetelÿról / kÿ wolt es naponkeed le
zen . twdnÿa ÿllÿk embernek zÿwee
ben . leelkeeben ; az vÿgaztalo zent leelek
malazttÿanak mÿatta / Erról zool zent
Ianus ewangeliomÿ kenÿweenek xiiij
Ha kÿ enghem zeret az en bezeedemet
tarttÿa / Es ew hozÿaa ÿewónk es
ew nala lakodalmat teezewnk / Ma
sod helÿen wgÿ mond . es ew nala
vachoralwnk . kÿn zent gergel doctor
mondasa zerent ÿegÿzettetÿk az mee
nnÿeÿ veeghetetlen lakodalom ; Err
ól ertetÿk ez maÿ zent epistolanak ees
lelkÿ ertelme hogÿ ne leegÿewnk al
masok eett ez vÿlagon eelween De
vÿgazÿwnk / lelkÿ tanwsagot veet ro
la peldazeren Albumazar . Algasel
ÿme lattÿok termeezet zerent mÿkoron
az feenes napnak alaÿa ÿwt ew for
gasazerent az holdnak homalios teste
meg foghÿa tewlewnk az napnak fee
neet . es wgÿ lattatÿk hogÿ ha el .
vezne az napnak feene / Ha kedeeg

{5b}
El meegÿen alola . ottan esmeg kÿ boch
attÿa hozÿank ew vÿlagossagaat az nap
Azonkeppen vagÿon az bÿn embernek
lelkeeben ; homalÿossagot teezen isten
kózót es ember kózót . hogÿ wr isten az
ew zent malazttÿawal nem ffeer . es
nem adhattÿa vÿlagaat embernek
mÿg az bÿnnek seteetseege kózbe vette
tót / Ezenról wgÿ mond zent Esaÿas
ꝓptha' zaÿa atal ees az wr isten Esa . lviij
Ha kÿ zaggatandod kózzólw̋nk . az kótelet
az az bÿnnek kótelezetÿt : tamad teenekód
vÿlagossaag . es wr istennek feenesseege
bel tóltÿ az te hazadat / ÿme mÿkeppen
ÿewnek egÿbe ez maÿ zent Epistolawal
kÿben wgÿ mond zent paal apostol
Atÿamffÿaÿ hannÿok el azert mÿ tew
lewnk . az setegseegnek <h> mÿwelkódetÿt ⁊c .
kÿból nÿlwan valo lelkÿ tanwsagot
vehetewnk : hogÿ ha . az eedes wr isten
nek zent malazttÿaat kewannÿok ÿe
wnÿe mÿ zÿw̋nkbe lelkewnkbe . haat
mÿndden bÿnnek fórtelmeetw̋l es ze
meermós mÿwelkódetóktewl . megh tÿz
tohok az mÿ zÿwnknek zallasaat es
lelkewnknek hazaat : De annak felette
mÿnt ÿllÿk lennÿ . zent ÿozagoknak
zeep ÿllatw vÿragawal . be fÿzÿók
es meg hÿmchók : ÿo keddel ÿw̋hessón
es lakozhasseek atÿa fÿw zent lelek
es az kegÿes zÿz maria azzonÿwnk m
ÿnd az meennÿeÿ zentókkel zent ang-
ÿalokkal . Az mÿ haÿlokwnkban / O
zerelmes atÿamffÿaÿ . meel aldot em
ber . es bodog leelek kÿ ezenkeeppen
twggÿa magaat tartanÿ /
Harmad tanwsagwnk leezen az
halarra valo ÿewetelÿról / Erról zol
zent Mark ewangeliomanak tÿzen har
mad rezeeben . Legÿetók wgÿ mond
keezók mert nem twggÿatok meel ho
raban embernek ffÿa el ÿew / esthwe
awagÿ hollal . eeffelÿ koron awagÿ
tÿkzoo koron / kÿról wgÿ mond zent Ago
-ston doctor . wgÿ keel kerezttÿen ember
nek eelnÿ . es varnÿ . hogÿ ha ma
lenne awagÿ ezen horaban / mert semÿ
nÿnchen bÿzonÿosb mÿnt az halaal de

{6a}
Semÿ bÿzontalanb mÿnt az halalnak
horaÿa . O zerelmes atÿamffÿaÿ . gondol
lÿatok ee meennÿen fekw̋znek mastan
es ez horaban halwa . <de> kÿk meegh
sok eztendóót veeltenek eelnÿe Azert
mongÿa bólch eeggÿk kenÿweeben
ma ennekem . honap teeneked ; ha m
aat attaak . honapot chak ÿgeerteek
felette nagÿ gondot keel azeert mÿne
kewnk rola vÿselnw̋nk . mert Idwó
zeÿtenk mondasa zerent Math .
Sem napÿaat sem horaÿaat nem tw
ggÿok / Masod okaert . mert bÿzonÿaw
al . ha tórtenÿk veztenewnk nagÿot
veztewnk . Ha kedeeg tórtenÿk nÿernÿ
w̋nk esmeg nagÿot nÿerwnk . kÿre
segheellÿen meg az wr isten .-
Negÿed tanwsagwnk leezen az
Negÿedÿk ÿeweterról kÿ mondatÿk
lennÿ az wtolso ÿteelettre kÿról emle
kózÿk ez maÿ zent ewangeliom ees . m
ÿnt megh hallÿok / kÿnek nÿlwabban
valo ertelmeere Doctoroknak monda
-sok zerent kerdeesók tamadhatnak tanw
sagnak okaert . Mÿ oka . hogÿ annee
zamtalan chodaak es ÿeǵók leeznek az
ÿewendó vegsew ÿteelethnek elótte kÿk
ról mÿnd az zent proffeetaak nÿlwan
zolnak . mÿnd az zent ewangeliom nÿl
wan emlekózÿk Doctorok reea felelw
-een neegÿ okokat talalnak rola elssew
Az nÿawalÿas bÿneseknek ÿgassaggal
valo bozzw allasokra es gÿettrelmókre
Mert am wgÿ mond zent Gergel doctor
rola : meg banthwan az felsseeges terem
-tót meg bantatÿk vele mÿndden terem
-tót allat / Azert istennek ÿgassaga aggÿa
hogÿ az nagÿ bozzw allasnak ÿdeÿn m
ÿnden teremtót allat meēnÿen fóldón
egben . es tengerben ellenÿewnk tam
aggÿanak / kyról ÿrwan vagÿon Sap̄
v Armabit creaturam in vlcionem in
imicorum . Et pugnabit proillo orbis terrarum
contra insensatos / Az nagÿ ÿteeletnek ÿ
deÿn ffel fegÿwerkó̗ztetÿ mÿnd egheez
teremtót allatot ew ellenseeghÿnek
bozzw allasara . es vÿaskodÿk ew eerette
mÿnd egheez fóldnek kerekseege az ezte
lenek ellen /

{6b}
Mÿkeppen kedeeg az lehessón meg ma
gÿarazwan bodogssagus zent gergel
doctor wgÿ mond . In Omelia de martiribus
Mert vala mÿt az teremtó wr isten
mÿnekewnk naponkeed valo eeletew
-nkre adot ew zent ÿrgalmassaga zerent
mÿ mÿnddent vezedelmes eelettre
zerzettewnk . gonossagwnk zerent
Annak okaert ÿmaran wgÿ leezen
ÿewendóre / hogÿ kÿk mÿndenben go
nozwl eeltewnk . mÿndenek gÿetórÿe
nek ⁊c . Masod okaert leeznek az nag̋
rettenetes chodaak . az nagÿ hatalmas
ÿteelethnek feelelmes voltaeert . hog̋
mÿndenek ezekben vegÿeek mÿne-
mew nagÿ rettenetesseeggel es hatal-
massaggal ÿew . az nagÿ ÿteeló bÿro
mÿndeneket meg ÿteelnÿ / kÿról wg̋
mond zent Gergel doctor . az wtolso
rettenetes ÿteeletót . nagÿ sok rettene
tes chodaak vezÿk elól . hogÿ meg
ÿelentesseek . mÿnemew vezedelmes
leezen az wtanna kówetkózendó ve
zedelóm / kÿról zent Bernald megh
wgÿ mond : O ha ez vÿlaghÿ halan
do emberek ezenkeppen feelnek re
ttegnek ez vÿlaghÿ vezedelemnek
elette . vallÿon haat mÿnemew
feelelembe esnek mÿkoron az nagÿ
hatalmas bÿro zaÿabol kÿ hallan
gÿaak zarmaznÿ : En atÿamnak
atkoztaÿ meennÿetók az erek tÿzre
kÿ meg vagÿon zereztetween erd
eghnek es az ew angÿalÿnak
Math xxv -
Harmad okaerth leeznek az nagÿ rettenetes
chodaak az vezedelmes karhozandoknak va
dolasokra ; mert mÿnek okaert wr isten em
berÿ nemzetót twlaÿdon az ew zent newe
dÿcheeretÿre es zolgalattÿara teremtót lee
gÿen / Es mÿnden eegÿeb teremtót allato
kat embernek haznalattÿara Annak
okaert ÿmaran kÿk enghedetlenok volta
nak wr istennek / mÿndenek vadollÿak
ewket az nagÿ halalatlansagrol . erról
ertetÿk az zent Dauid ꝓpthanak monda
sa . p̄s xlviij . Homo cum inhonore esset ⁊c .

{7a}
Mÿkoron ember tÿztosseegben volna . Nem
ertekózeek meg rola az az nem tartaa ma
gaat reea ; De hosonlaa magaat az oktalan
barmokhoz . erzeekenseegenek gonozra va
lo haÿlasa mÿat / es hosonlatus leen ew
hozÿaÿok / Azert reea keÿaÿt emberre m
ÿnd ez zeeles vÿlaag mondwan . lassad
ember meel ÿghen zeretót teegódet az te
wrad istened . kÿ enghemet . mÿnd bennē
valowal te eeretted teremtót hogÿ zolgal
neek teenekód es eeltetneelek teegódet
Te kedeeg eellyen nagÿ halalatlan vol
tal rola . Azert meeltan vettetól az erek
pokolnak keennÿara Hec Hwgo .
Neegÿed okaert leeznek az nagÿ chodaak
kenÿerw̋letesseegeert : hogÿ mÿnden terem
tót allatok sÿrassaak az zegheen bÿnesek
nek karhozattÿokat kÿról wgÿ mond A
ranzaÿw zent Ianus . peldaat hozwan
reea . ÿme mÿkoron ez vÿlagon vala
meel chaladus ember meg haal . m
ÿnden rokonsaghÿ . haza belÿ nemzetÿ
es ÿo baratÿ sÿrattÿaak . es feketeeben
ótóznek gÿazolwan . Azonkeppen embe
rÿ nemzetót mÿkoron az veegsew nap
ra ÿwt . meen̋ feld eghek Cÿllagok
sÿrattÿaak es gÿazollÿaak . vezedelmeet
O feelsseeges teremtó es melto valto wr
isten honnem gondollÿaak meg ez ma
stanÿ neepek mÿnd ez eellÿen dolgok
at hogÿ erekkee el ne vezneenek / Bÿzon
hÿzóm nem tórneenek egÿmasra . ha
latnaak az ÿewendó / nagÿ vezedelmet
De mÿeert meg vakoÿtotta ewket az
nagÿ eztelenseeg . es meg bolondoÿto
-tta ez vÿlaghÿ telhetetlenseeg / bóchnek
mondasa zerent
ew halaloknak wtanna egÿ punctban
pokorra zalnak ; O zerelmes atÿamffÿaÿ
ennek ellene predicallÿa vala az mÿ
eedes wrwnk Iesus az zent ewange
liomba Mÿt haznaal em
ber vele ha meeg mÿnd ez zeeles vÿ
lagot el nÿerhetnee ees / ha halalan
ak wtanna leelkeenek vezedelmere va
gÿon / Es semÿt vele el nem vÿhet
De akar meel eróss . kazdag / hatalmas
leegÿen mÿnd el maradnak tewle ch-
ak ennen maga meegÿen zamot adnÿ
az wr istennek eleÿben / Akkoron meg

{7b}
Nÿlÿk zeme es me ÿew eze . mÿnt
eelt . mÿt tett . es mÿt haznalt ez vÿ-
lagon . De mÿndennel nehezeb dolga
az leezen embernek . hogÿ semÿ dolga
ban ÿdót nem vehet . Sem meg nem
valtozhatÿk . zent Isaÿas mondasa zerent .
Masod kerdees az wtolso ÿtee-
lethnek ÿsmeretÿról / Mÿnemewt leeznek
az nagÿ rettenetes chodaak kÿk az wtolso
ÿteeletót elól veezÿk : Reea felel Zent
Rÿkhardꝰ in iiij . d . xlviij . es wgÿ mo-
-nd . Az twdo dolog hogÿ vala mÿ rette
netes ÿeleneteknek . annak elette kel ÿew
nÿók . eegÿ okaert Az felsseeges kÿralnak
es hatalmas bÿronak melto ÿewetelÿre
Masodert hogÿ emberek . de kÿwalt keppen
az ÿgazak hozÿaa zerezÿeek ennen mago
kat . az nagÿ ÿteeletnek elette . Awagÿ
ha lehet az zegheen bÿnesek ees penite
-nciara terÿenek / De az napot es az ho
raat soha senkÿ nem twdhattÿa megh
nÿlwan . kÿ chak az wr istenneel vagon
twdwa Math xxiij . Talaltatÿk kedeeg
zent Ieronīꝰ doctornak mondasaban
kÿ az reeghÿ Sÿdoknak ÿrasokban ol
-vasta leeǵen . tÿzen ewt napon valo
chodaknak lennÿ az wtolso ÿteeletnek
elette . kÿról lÿraÿ Miklos doctor wg̋
mond hogÿ ha az napok es az chodaak
mÿnd rokon kózel egÿmas wtan leeznek
awagÿ kózbe veteessel . Annak okaert
ees az wtolso napnak senkÿ nem me
het vegeere . Azert haggÿok az wr iste
nnek mÿ kedeeg leegÿewnk keezók hozÿaa
Rÿkhardus azert es zent Thamas do :
ezenkeppen zamlallÿaak az napokat es
az chodakat elówe / Elssew nap az ten
ghernek vÿze mÿndden heegÿeknek
felette newekódÿk tÿzen ewt seenghel
mÿnt az reeghÿ vÿz ózón koron volt .
Masod napon . Anneera el apad hogÿ
chak alÿg latzÿk az fenekeen vÿznek
lennÿ / Harmad napon esmeg meg
telÿk mÿnt annak elótte / Neegÿed
napon Az tengher belÿ halaak egÿben
gÿewlnek . wgÿ mÿnt az felsseeges tere
mtó wr istennek halaat adwan . es
meg halnak . Ewtód napon . Az eghÿ
madarak mÿnd eegÿ nagÿ mezóre g-
ÿewlekóznek . es nagÿ sÿralmas zolassal

{8a}
Halaat adwan wr istennek mÿnden termee
zetzerent valo ÿorol mert ewk ees meg ÿs
merÿk ew halalok napÿaat Hatod napon
nagÿ tÿzes zeel veez tamad nap nÿwgattrol
es ez eeltew allatokat meg teróÿtÿ nap kele
-ttre es az tenger vÿze ffel gÿwlad es meg
eegh . Heted napon . az Cÿllagok es forgo
termezeetót meg alnak es tÿzes ÿstókóketh
erezthnek ez fóldre . Nÿolczad napon olÿ
nagÿ fóld ÿndwlaas leezen . kÿhóz hasonla
tus soha nem volt kezdettewl foghwa . es
mÿnden rakasok az fóldre hwlnak ; kÿle
nczed napon mÿndden kew zÿklaak meg
hasadoznak es mÿnd porraa leeznek . Tÿz
ed napon . mÿndden faak fÿweek es ve
temeenÿek veeres vereÿteekót bochatnak
es meg aznak . Tÿzen eeggÿed napon
mÿndden heegÿek halmok es tólteesók
le olwadnak ez fóld zÿnre es el ÿgenew
sw̋lnek Tÿzen kettód napon mÿndden
reend belÿ vadak es feerghek . kÿ fwth
nak az mezókre nagÿ ordoytassal sem ee
telt sem ÿtalt nem veeznek . mert meg
ÿsmerÿk ew halaloknak napÿaat Tÿz
en harmad napon Napkelettewl foghwa
nap nÿwgotÿk mÿndden koporssook meg
nÿttatnak . es kÿwe hanÿatnak belóle
az holt tagok warwan az ffeel tamad
-ast Tÿzen neegÿed napon az zeegeen ne
-pek kÿk wgÿan leeznek kÿ ÿewnek
az foldnek vermeÿból sem eeznek sem
ÿznak towabbaa . De mÿnt eze vezóttek
chak teetowa fwtosnak / eremest megh
halnanak de nem lehet ÿdeÿg Tÿzen
ewtód napon . Azok ees meg halnak
es towabbaa nem eelhetnek . Mert m
ÿnd ez zeeles vÿlaag meg eegh . az hold
nak egheetw̋l foghwa . mÿnd ez fóldn
ek fenekeeÿgh es semÿ teremtót allat
meg nem maradhat / Towabbaa mÿne
dolgok leegÿenek Az veegsew ÿteeletnek
napÿan Az mas vasarnapra haggÿok
leegen eeleegh ez maÿ napon rola zolwan .
De addeeglan zÿkseeg hogÿ ÿmaggÿwnk
egÿ maseert : es vÿsellÿewnk gondot rola
mÿt kellÿen tennewnk magwnkkat hoz
-ÿaa zerezwen / Segeellyen reea wr isten
Ennek wtanna
kówetkózÿk az zent
ewangeliom kÿ masod helÿen vagÿon
megh ÿrwan /

{8b}
Adventban Masod
vasarnap Epistolaÿa
Ez maÿ zent Epistolaat ÿrtta meg ered
etzerent zent paal Apostol Romaÿak
-nak ÿrth leweleenek . tÿzen ewtód reze
-ben / meel epistolanak elette emlekózÿk
egÿmashoz valo atÿaffÿwÿ kegÿelmes
es kewnÿw̋rẃletes seghódelemról m
-ondwan . Mÿ kÿk wr istennek hÿtÿ
ben es malaztÿaban eróssebbek va-
gÿwnk el keel zenwednewnk es tÿr
nÿw̋nk azokat kÿ gÿarlobbak es eró
telembek / es nem keel ewket hatw
nk <neegee> meghee vetnewnk / hogÿ
chak mÿnnen magwnknak keellette
-ssewnk / kÿt meg bÿzonÿwnk mÿnd
zent ÿrassal / mÿnd peldazattal . ez maÿ
zent epistolanak zereeben / mondwan .
Epistola .
[A]Tÿamffÿaÿ / Valamÿ
-nemew dolgok ÿrw
-an vannak : mÿnd
az mÿ tanwsagw-
-nkra vannak ÿrw
-an hogÿ tÿredelme
-sseegnek es az zent ÿraas vÿgaz
talasanak mÿatta remeenseegót
tarchwnk / Az wr isten kedeegh .
kÿ mÿnd az tÿredelmesseegót mÿ
-nd az vÿgaztalast aggÿa / agg-
ÿon tÿnektók azonokban egÿm
-ashoz valo ertelmet / wr iesus
cristus zerent hogÿ ÿgÿenló le
lekkel es eegÿ zaÿal tÿztóllÿetek
istent es mÿ wrwnk Iesus cris-
tusnak zent attyaat . Annak
okaert ees egÿmast <egÿ> eremest
fogaggÿatok mÿkeppen Cristus
ees fogadot tÿteket istennek tÿz-

{9a}
-tessegeere / Mert mondom Iesust
cristust zolgaltatoÿanak lett len-
nÿ az kewrnÿw̋lmeteleesnek / iste
nnek ÿgassagaert az reeghÿ zent
atÿaak ÿgeeretÿnek meg bÿzono
-ÿtasara Az ÿdegen nemzetók ked-
eegh az ÿrgalmassagheert tÿztóll
-ÿeek wr istent . Mÿkeent ÿrwan
vagÿon : Annak okaert vallast tee
zek teeneked wr az ÿdegón nemze
tók kózót . es az te zent newednek
dÿcheeretót eeneklók / Meg wgÿ
mond az ÿraas . Ewrw̋llÿetek nem-
zetók mÿnd ew nepeewel egÿetem-
ben Meg wgÿ mond . Dÿcheerÿe
tek mÿnd nemzetók wr istent es
magaztallÿatok ewtet mÿnden
neepek / Meg wgÿ mond zent Esaÿ
as proffeta . Leezen ÿesseenek gÿók
-ere . es kÿ ffel tamad nemzetóket b
ÿrnÿa . es az ÿdegón nemzetók ew
benne vetÿk remeensegóket / Meel
remeenseegnek wra istene tellÿeseÿ
chen be tÿteket mÿnden eremmel
es bekeseeggel ÿo hÿtben : hogÿ el
araggÿatok . mÿnd remeensegben
mÿnd vÿgaztalo zent leleknek . e
reÿben : es ÿozagaban :-
Wr istenben zerelmes atÿamffÿaÿ
ÿme meg hallook ez maÿ zent episto
lanak betew zerent valo ertelmeeth .
ha kedeegh ez maÿ zent ewangeliomot
mellee hasonlÿok nagÿob tanwsaghn
ak foghatandosagaert nem sokban kÿ
lembóznek egÿmastwl / mert mÿnth
Lÿraÿ mÿklos es Gwÿllermꝰ doctor
ok mongÿaak veegkeppen hoznak es
vonznak mÿnketh lelkÿ nemes ÿoza
goknak kówethsegeere twdnÿa ÿll
ÿk kenÿerw̋letesseegre ÿrgalmassa
gra atÿaffÿwÿ seghedelem teeterre
kÿnek haznalatossaga bÿzon rem
-eenseegh

{9b}
Igaz hÿt es az vÿgaztalo zent leleknek
malaztus zerelme es zerelmes malazttÿa
leezen weegkeppen . lelkÿ ertelóm zerent
azert ezekre ÿnt ees tanoÿt mÿnket ez
maÿ zent Innepnek Epistolaÿa : Ezekre
tanoÿt az zent ewangeliom ees . ha meg
gondollÿok wrwnk Iesusnak feleletÿt es
ÿzenetÿt zent Ianosnak herodesnek fog-
sagaban leween . De mÿeert zerelmes
atÿamffÿaÿ ez el mwlt vasaarnapon
meg ÿgÿeerttem vala tÿ zerelmetóknek
hogÿ ez maÿ napon veeg<..> keppen meg keelle
ne latnwnk mÿnt ÿteelÿ meg . wr
isten ez vÿlagot es mÿnemew dolgok
akkoron leeznek : kÿnek ertelmeere harom
rol leezen tanwsagwnk . rÿwÿdeden
Elsew tanwsagwnk leezen arrol
mÿnemew dolgok leeznek az wtolso kezen-
seeges nagÿ ÿteelethnek elótte kÿról wg̋
mond zent Lucach ewangeliomaban caᵒ
xxj akkoron meg lattÿaak embernek ffÿ
aat ÿeween feenes kódben nagÿ hatalm
assaggal . es istenÿ meltossaggal / zent Mathe
kenÿweenek xxiiij rezeeben meg wgÿ
vagÿon meg ÿrwan Akkoron az az . mÿ
koron el ÿew ÿteelnÿ . ffel tetzÿk ember
ffÿanak ÿegÿe az egben es akkoron leezen
hogÿ mÿndden nemók es nemzetók sÿratt
ÿaak magokat . mondwan az zent Ianos la
tasarol valo kenÿben megh ÿrth ÿaÿokat
caᵒ . viij . ÿaÿ ÿaÿ ÿaÿ ez feldón lakozoo
neepeknek / mert el ÿewt ÿmaran mÿn
dennek veghe halaala . ÿaÿ leezen azert
mÿndennek az nagÿ ÿteelethnek elótte . es
koran / es wtanna / Ez elssew tanwsagban
azert lassok meg doctoroknak mondasok ze
rent mÿnemew dolgok leeznek mÿnek e
-lette az hatalmas bÿro . wr Iesus Cristus
el ÿew elewenóket es holtakat . ÿgazakat
es bÿneseket . meg ÿteelnÿ . wgÿ mond ro
la zent paal Apostol . j ad thessa iiij . Ipē
doniꝰ in iussu ⁊ in voce archangeli . et intuba
dei : descendet decelo . Az aldot wr isten .
parancholatban . Archangÿalnak zawaban
es istennek kÿrtóleseeben le zaal menÿor
zagban : nÿlwabban valo ertelem zerent
ez harom dolgoknak meg keel lennÿ es bel
kel tellÿesódnÿ . mÿnek elette alaa ÿeÿ
ÿen ew felsseege az zentókkel zent ang
ÿalokkal . Elezer zent Richardus doctor
nak mondasa zerent / wr isten paranchol

{10a}
Twdnÿa ÿllÿk az zent Angÿaloknak hog̋
mÿnd ez zeeles vÿlagon valo hallottak
-nak porokat hamwÿokat egÿben gÿóheek
kÿknek arra hatalmat aad az teremtó wr
isten Masodzor Cristusnak zawa meg
zendw̋l nagÿ hangus trombita zerent
kÿnek zozattÿara mÿnd feld mÿnd meen̋
mÿnd tengher mÿnd pokolnak feneke
meg ; rendewl : kÿnek ertelme leezen hog̋
mÿndenek keezewllÿenek az nagÿ isten
nek ÿteeletÿre . O zerelmes atÿamffÿaÿ
gondollÿatokze meg . mÿnemew nagÿ fee
lelemmel . es zorgalmatossaggal keezw̋l
az ÿdóben ÿewnÿ Az hatalmas bÿronak
eleÿben . O ha az bólchnek mondasa zerēt
akkoron az ÿgazak rettegnek es az mee
nnÿeÿ zent erók az az . Angÿalok feelele
-mben esnek . vallÿon mÿnt leezen dol-
gok az zegheen bÿneseknek . O ha ez ÿg
eet ez vÿlaghÿ ember koronkeed zÿwee
-ben hordoznaa . nem hÿzóm hogÿ sokath
gondolna ez vÿlaghÿ zegódelmesseegók
kel : Harmad leezen Archangÿalnak
zozattÿa / Mert mÿnd ez <...> zeeles vÿ
lag vagÿon mÿnddennek kÿwaltkeepp
en valo órÿzó angÿala vagÿon doctor
oknak mondasok zerent . mÿkeent mÿn
den embernek ees . es azok ffeel zolaÿ
ttÿaak mÿndenw̋t wgÿ mÿnt istennek
hatalmawal mondwan kÿról zent Ian
-us ees meg emlekózÿk
kellÿetók ffel hallottak es ÿewÿetók az ÿ
-teelettre / kÿnek ereÿ olÿ hatalmas leezen
hogÿ eegÿebet nem tehetnek benne De
ottan azonnal ffel kel tamadnÿok : Ez nag̋
rettenetes zozattrol wgÿ mond Aranzaÿw
zent Ianus . O bÿzonÿawal nagÿ es rette
netes leezen ez eellÿen hÿwatalnak zoza
ttÿa . kÿnek hallasara mÿnden<ek> eeltetó
allatok ottan enghednek : kÿ mÿat az
kew zÿklaak meg zakadoznak : kÿ az pok
loknak meelseegeet meg nÿttÿa . es az oth va
lo lelkóket kÿ hozwan twlaÿdon testókben
aggÿa : Bodogsagus zent Ieroniꝰ doctor m
-eg wgÿ mond rola .: Vala meneezer az
wtolso ÿteeletót meg gondolom ottan meg
rettenek : Es akar eegÿem / akar ÿgÿam / akar
vala mÿ eegÿeb dolgot teegÿek <..> az w
tolso kÿrthnek zozattÿa koronkeed fÿlembe
zenghedóz : kellÿetók ffel hallottak ÿewÿetók
az ÿteelettre . O zerelmes atÿamffÿaÿ ha
ez nagÿ zent Iambor eellÿen ÿghen feelt
az ÿteelettewl hat mÿ mÿt teegewnk kÿk

{10b}
Soha bÿnneel kÿl nem akarwnk eelnÿ
Olwastatÿk az zent atÿaak eeleteeben /
zent Agathon apattwrrol hogÿ mÿko
ron halalara ÿwtot volna es ÿghen
rettegne Mondanak az tawoÿtwanÿ
zentsseeges atÿank mÿt feelz kÿ mennÿ
Nam nagÿ sok eztendeeg . zolgaltaal wr
istennek . felele nekÿk az zent Iambor
ÿollehet a''mÿnt lehetót wr istennek
parancholattÿaat en eeletemben ÿgekóztē
bel tellÿesóÿtenóm . De maga olÿ retten
etes az halaal es ÿstennek ÿteeletÿ h
-ogÿ ffeelók reeayok mennem / Mert eeg̋
az halalnak kapwÿa es wta De sok ve
zedelmek vannak raÿtta ; kÿ twdhattÿa
meg . ha mÿndenekról ÿgaz zamot ad
hat / Es kÿ vohattÿa hattra . az hatalmas
bÿronak kÿ feÿezót sentenciaÿaat veeg-
hetetlen keennÿabol ha tórteenÿk oda
esnóm : ezek atÿamffÿaÿ az feelelmes
wtak embernek halalanak ÿdeÿn
Azert bólchnek mondasa zerent bodog
ember az kÿ koronkeed feelelmes .
Towabbaa kerdees tamad doctorok kózót
hol ott leezen az wtolso ÿteelet / Wgÿ m
ond rola ÿohel ꝓptha kenÿweenek har
mad Capitulomaban hogÿ Ierwsalem
taÿÿan Iosephatnak wolgeeben hol ott
vagÿon . Azzonÿwnk zÿz marianak ko
porssoÿa : meel wólgÿ mondatÿk len
nÿ Olywetÿmnek heegÿe alat honn
an Cristus Iesus Aldozo napÿan me
-nnÿeknek orzagaban ffeel meene az
ew zent hÿweÿnek zemek latasaara .
Es bel keel tellÿesódnÿ az zent angÿalok
mondasanak / meg ezenkeppen ÿew
mÿnt lattÿatok ffeel mennÿ : Azert
mondaa ÿohel proffeta ees wr istenn
ek ÿelenetÿból : Mÿnden neepeketh
gÿeÿtók Iosephaknak wólgeeben es
ott vetekódóm ew velók / rÿwÿdeden
zolwan azert rola wgÿ veegezÿk el
zent Irasbelÿ doctorok . hogÿ mÿnd ÿok
mÿnd gonozok oda gÿw̋lnek . De az
ÿok zent palnak mondasa zerent
leeznek ffeen olÿwetÿm nek heegÿen
az eghben Cristusnak ÿoghÿa felól
Az gonozok kedeeg . mÿnd az erdegek
kel eleg alat alnak Iosaphaknak wólgee
ben es mÿnd kórós kórw̋l ottan kózel

{11a}
Az nagÿ keserw̋seeges tÿzben langban es n
agÿ bÿdes dohossagban : mert akkoron mÿ-
-nd ez zeeles vÿlaag eegh . mÿnd addeglan
mÿg az ÿteelet leezen . Ha kÿ kerdenee
mÿkeppen gÿw̋lhetnek oda menee hallott
ak ffeel ez zeeles vÿlagon . nagÿ mezze
fóldró̗l . Doctorok wgÿ veegezÿk hogÿ az
ÿok mÿeert bodog testben leelekben ta
madnak ffel az ew gÿorssassagoknak m
ÿatta egÿ ponctban mÿnd Cristus Iesus
eleeben mehetne . De az nÿawalÿaas
bÿnesek mÿeert terhesek es nehezek fa
radandok leeznek nem mehetnek ol
-lÿan / De kÿt mÿnd az ew erdeghe vÿ-
-zen nagÿ hamarsaggal . O teremtó wr
isten meel nagÿ keent es nÿawalÿaat
valnak az gonozot chak akkoron ees kÿ
gondolhattÿa meg / mÿ leezen kedeeg m
-eeg towab . O zerelmes atÿamffÿaÿ gon
dollÿatok meg mastan mÿg eeltók ez
eellÿen ÿewendó dolgokat vezedelme
-ket es el tawozthatatlan feelelmeket
es foglallÿatok magatokat lelkÿ ÿozag
-ban kÿnek mÿatta meg menekódhess
etók az ÿdóben mÿndden vezedelem-
tewl / Engeggÿen malaztot . reea wr isten
Masod tanwsagwnk leezen arrol
mÿ modon Es mÿkeppen leezen az ÿtee
let . hogÿ nÿlwabban ezewnkbe vehe
-ssók sok kerdeesók okossagok es feleletók
leeznek ez mastanÿ tanwsagban . Elssew
mÿ oka hogÿ <h> az dÿchóseeges zent harom
saag wr isten kÿ ennen zemelÿe zerent
teremtee ez vÿlagot es embert . ÿteele
-tÿk kedeeg Cristus Iesusnak haggÿa em
berÿ zemeelben . mÿnt ez vÿlagon eele
Doctorok ennek neegÿ ÿeles okaat vetÿk
Elsew mondatÿk . hogÿ mÿndenek meg
ÿsmerÿeek . kerezttÿenek poganok es az
pokolbelÿ erdegók : Cristus Iesusnak bÿ
zon istenseege . hatalmassaga . bólchesse
-ge es ÿgassagus bÿrosaga . kÿt ez vÿ-
lagon eelween meg nem akartanak
ÿsmernÿ . Annak okaert zent Esaÿas
ꝓptanak mondasa zerent Senkÿ ott tw-
datlan eztelen es bolond nem leezen
De mÿndennek meg nÿlÿk . mÿnd lel
-kÿ testÿ zeme / De nem haznalnak az
gonozok vele mert nagÿob keennÿokra
leezen ; Masod okaert hogÿ meg ÿs
-mertesseek mert ew veet mÿnd az go
nozokra keent . ew aad . mÿnd az valaz
-tottaknak erek dÿchóseegót / mÿnt zent

{11b}
Mathe ÿrtta meg kenÿweenek xvj rezeben .
Harmad okaert . az nagÿ zent alazatossag
nak erdemes ffel magaztatasaert kÿt
zenwede az hÿtetlen bÿnesektewl ew
zent halalanak ÿdeÿn : Ad phi ij humiliavit
semetzipsum ⁊c .: kÿról zent Ianus meg
wgÿ mond . Io v Omne Iudicium dedit filio
et omnes honorificent filium ⁊c . mÿndden
ÿteeletót adot tennÿ . Az atÿa wr isten
ew ffÿanak hogÿ ewt ees azonkeppen tÿz
tóllÿeek : Doctoroknak azert mondasok
zerent . ffee keppen teezÿ az ÿteeletót az
aldot zent haromsaag : De valaztaas ke
ppen hagÿattatot Cristus Iesus zemelÿee
nek . Tanach keppen annak wtanna az zent
Apostoloknak / es bÿzonoÿtaas keppen . mÿ
nd az sok zentóknek kÿk mÿnd rend ze-
rent kÿ mongÿaak az sentenciat . az kar-
hoztakra . Neegÿed okaert hogÿ meg ÿsm
-ertesseek mÿnd ez vÿlagon valo neepek
nek ÿowoltok . es gonoz . voltok az az . kÿk
az aldot Cristus Iesusnak hÿtÿben es zerel
meeben es parancholattÿaban eeltenek
es kÿk nem eeltenek ; O zerelmes atÿam
ffÿaÿ . kÿ nagÿ eremók es bÿzodalmok lee
zen azoknak kÿk eett ez vÿlagon . az eedes
wr Iesusnak hÿwón zolgaltanak : merth
lattÿaak hogÿ vele leeznek az egben ffeel
emelkódween . es meg zabadwltanak az
bÿneseknek vezedelmes tarssassagoktwl
Masod dolog leezen az ÿteeletón Az ze
gheen bÿneseknek vadolasok . Doctorok
nak mondasok zerent ÿmez heet rendbe
lÿek vadollÿaak ewket . Elezer az zent
ÿraas . hogÿ nem hÿttenek nekÿ : kÿról zent
Ianus kenÿweenek ewtód rezeeben wgÿ
mond Cristus . Leezen kÿ tÿtóket vadollÿon
mert Moÿses azaz . moÿses tórweene
Masodzor . wr istennek / ez wÿlaghÿ . testÿ
es lelkÿ aÿandekÿ / nagÿobban kedeeg az
ew zent kennÿa halala zent veere hwlla
sa . Ber . ÿaÿ ennekóm ha halalatlan .
leezen . mert meg keerÿk tw̋lem az ÿgaz
artatlan veert kÿ kÿwe entetót en eer-
ettem ez fóldón . Harmadzor kÿnek m
-ÿnd ew twlaÿdon bÿne Apok . xiiij . kÿ
nek mÿnd ew teetemeenÿ<e> kowetÿk ewtet
wgÿ hogÿ akar mÿnemew gonossagban
eelt leegÿen ez vÿlagon . ott mÿnd nÿl
-wan leezen : O meel nagÿ zeeg̋ent keel
ott embernek zenwednÿ eerette / Nee
gÿedzer leezen vadolo pokolbelÿ erdeg .

{12a}
Kÿról wgÿ mond Zent Agoston doct''
ott ÿelennen leezen Cristusnak ÿteeló
zekÿ elót pokolbelÿ erdeg vadolwan
es zemeeben hanÿwan embernek m
ÿnden bÿneÿt . kÿt hol tett . meel helÿen
meel horaban es napon ; kÿnek elle
-ne az bodogtalan bÿnes semÿt nem
felelhet . Ewtódzór vadollÿaak go
-noz bÿnnek ok adasÿ es tantoroda
sÿ kÿról wgÿ mond zent Gergel do .
Annee halarra melto ember me
nee gonoz tantorodast es peldaat
wtannok valokra . hagÿok . kÿról w-
gÿ mond bólch ees xlj . az gonoz wsu
rawal eeló atÿarol . bozzonkodnak az ffÿ
ak hogÿ gonozwl keresót ÿozaggal mor
hawal eeltette ewket azert karhoztan-
ak el . ezenról mondaa Idwezeÿtenk zent
Mathe ÿrtta xviij . ÿaÿ azoknak kÿ m-
ÿat tantorodas leezen . Hatodzor vadoll
ÿaak . az bÿneseket az neegÿ menÿorzag
ra keÿaÿto bÿnek twdnÿa ÿllÿk . artat
lan veer ontas . zegeenÿeknek nÿomor
gatasa : zolgalatnak nem fÿzeteese : es tÿt
kon latt es el reÿtót bÿnek : ezek eróss
vadoloÿ leeznek isten elót . az bÿnesekn
-ek wgÿ mond zent Ber . Hetedzór
mÿnd ez zeeles vÿlaag : kÿról wgÿ va
gÿon meg ÿrwan Iob kenÿweenek
xx . kÿ keÿaÿttÿaak az meennÿek az al
nokonak ew alnoksagokat . es mÿnd
ez zeeles ffeld ffel tamad ew ellenók
Harmad dolog leezen az wtolso ÿtee
letón bÿzonsag . az gonozok ellen . mert
meltan keel ewnekÿk karhoznÿok /
Elssew bÿzonsaag ennen maga az wr
isten kÿ mÿndent twd laat es ÿsmeer
Masod secundum Origenem kÿnek mÿnd twlaÿ
don órÿzó angÿala . Harmad az zentók
<Harmad> Neegÿed leezen az pogansaag . kÿk megh
tertenek ez zent hÿttre / es vadollÿaak az
gonoz kerezttÿenóket Ewtód leezen ez vÿ
langon valo tertmtót allat Hatod kÿ
nek mÿnd ew lelkÿ ÿsmeretÿ . az az tw
laÿdon byne gonossaga . zent Ber . doctor
nak mondasa zerent : De meeg ember
ennen maga ees vadollÿa magaat
ÿollehet nem keewe keetelen : Wgÿ m
ond zent Esaÿas ꝓptha / Hetedzór leeznek
bÿzonsaghÿ az gonozoknak Iacob . v . ez vÿ
laghy ÿozagok morhaak kÿkkeel eelt es <.>
nem zolgalt . az teremtó wr istennek eerette .

{12b}
Neegÿed dolog leezen mÿnden okok
nak kÿ feÿezeese / mert Az aldot Cristus
Iesus mÿnt hatalmas bÿro / ezenkeppen
mongÿa kÿ az tórweent . meg halwan
kÿnek mÿnd bÿzonsagaat / Elówe for-
doÿthwan az ew nagÿ istenÿ ÿgassag
aat kÿt ez vÿlaag elót annak elótte
el . reÿtót volt . es hattra allattÿa az
ÿrgalmassagot mÿnd ew ÿozaghÿwal
kÿwel ez vÿlagot eeltette mÿnd az ÿ
teelet napÿg / Es ÿme elówe hozattÿa az
zent angÿalokkal . secundum Magistrum in quarto / et
Cris / Az magass zent kereztffaat es ew zent
keennÿanak halalanak mÿndden ezkózeet
kÿk nagÿ ffenesók es dÿchó̗seegósók leezn
ek mÿnt az napnak ffeene / kÿról zent
Math . xxiiij Tunc apparebit signum filii
hominis incelo akkoron ffel tetzÿk ember
ffÿanak zaztoÿa az egben . es wgÿ mond
secundum Cris . O bodogtalan es vezedelmes bÿne
sek .. O halalatlan<k> neepek / mÿ gonozt tóttem
volt tÿ ellentók hogÿ enghemet . ezenke
ppen meg wtaltatok . es en tewlem el
zakattatok / hol vagÿon az en ÿovotom
nak es hozÿatok valo zent zeretetómnek
haznalattÿa / Mÿt nem tóttem az tÿ Id
vósseegtókeert hogÿ enÿmmee tehettelek
volna . ÿme lassatok mÿt / es mÿkeppen
zenwettem en tÿeerettetók / azonkózben
kÿ mwtatwan nekÿ az ewt meel sebeÿt
zent kezeÿn labaÿn oldalan mond-
wan . ÿsmerÿeetók meg ha en vag̋ok
kÿ tÿeerettetók ezeket zenwettem ez
vÿlagon / hol vagÿon azert mÿnd ezek
eert az en zolgalatom : halaa adasom
es meg fÿzetót ÿwtalmam tÿtewletót
Mÿkoron semÿt reea nem felelhetnek
ez eellÿen nÿlwan valo bÿzonsagra
wgÿ mond ewnekÿk Azeert nÿlwan le
gÿen mÿndden teremtót allatoknak . mert
meltan vagÿon az tÿ vezedelmetót es
karhozattok erekkewl erekkee / mert nem
eeltetók wgÿ hogÿ kÿeert eerdemlenee
tók az erek dÿchóseegnek bodog orzagaat
en velem es az en hÿweÿmmel . leez
nek kedeeg mÿnd ez eellÿen ÿegÿók
dolgok es mondasok az nÿawalÿaas
karhoztaknak nagÿob zeegenseegókre kee
nnÿokra es keserw̋seegókre / Es az ÿok-
nak eremókre vÿgasagokra es dÿchósee
gókre erekkewl erekkee : secundum Cris :-

{13a}
Harmad tanwsagwnk leezen
arrol mÿkeppen az ygassaag teewó hat
almas bÿro Cristus Iesus . az wtolso rett
enetes sentenciat kÿ mongÿa / O zerel
mes atyamffÿaÿ . Bÿzonÿawal nem
keel chodalny raÿtta ha akkoron re
ttenetes leezen mÿkoron kÿ monda
tÿk ha meeg mastan rettenetes chak
gondolnÿ . chak bezeellenÿ / chak halla
nÿa ees . kÿról wgÿ mond vala zent
Ber . do : ÿmez harom dolgok vannak
mÿndennel feelelmesbek es rettene
tesbek halando embernek . kÿt nē
twggÿa mÿkoron leezen . de maga atal
nem haghattÿa . Masod az nagÿ ÿtee
let kÿre . nem twggÿa mÿkeent me
nnÿen / es mÿnt ott zamot aggÿon
Harmad pokolnak veeghetetlen kee
nnÿa kÿben ha belee esÿk soha on
nan kÿ nem zabadwlhat . Annak
okaert felette keel embernek magaat
otalmaznÿ hogÿ ezeknek feelelmeet
el tawoztathassa . Doctoroknak azert
mondasok zerent ÿmez neegÿ dolgok leez
nek az wtolso Sentencianak kÿ monda
sa koron . Elsew mÿkeppen Cristus Iesus
az ew hÿweeÿt meg algÿa . Atÿaÿ aldo
massal . Math . xxv . elówe zamlalwan
az heet ÿrgalmassagokat ew elóttók / kÿk
et tóttenek es kÿkben eeltenek Cristusnak
zerelmeert ez vÿlagon / kÿkeert meg aÿ
andekozwan ewket : wgÿ mond . ÿewetók
el azert en atÿamnak aldottaÿ veegÿee
tók az bodog orzagot es nÿwgoggÿatok
meg mÿndden nehez mwkatoktwl ÿma
ran . Math xxv ⁊c . hol ott aÿoÿtatus lee
lekkel meg gondolhattÿok mÿkeppen mÿn
dennek elette . ffel zoloÿttÿa azzonÿwnk
zÿz mariat ew eedes zent zÿleÿeet . es m
enÿnek fóldnek es mÿndden zentókn
ek kÿralne azzonÿaat es kÿwalt keppen
meg algÿa . mÿnden nemew ÿo teeteme
nÿezerent / es Reea felelnek az zentók .
mondwan Amen Annak wtanna
az zent Apostolokat es tanoÿthwanÿok
at Annak wtanna az zent Martÿrokat
Annak wtanna az zent Confessorokat
Annak wtannak az zent zÿzeket Ann
ak wtanna kózónseeggel mÿndden ÿo
eeletben eeló hÿweket es ÿrgalmasok
-at es mÿndenÿk wtanna Ament mo
-ndnak . O zerelmes atÿamffÿaÿ gondolh
attÿok meel nagÿ mondhatatlan eremók

{13b}
Leezen azon Az valaztot hÿweknek . es m
eel nagÿ vÿgassagus dÿcheeretóket mond-
nak es halakat adnak eerette wr istennek
De leezen nagÿ zomorwsaag lathwan es
halwan azt az karhozandok Masod
dolog leezen . mÿkeeppen Cristus Iesus
teróÿtÿ zÿneet es bezedeet az karhozot so-
kassagra . es nagÿ haraggal . kemeen bez
eeddel meg feddÿ ewket . hogÿ semÿ ÿoz
agban . semÿ ÿrgalmassagban nem eelte
nek ez vÿlagon . De mÿndenben az ew
attÿoknak lucipernek es erdegnek aka
rattÿa zerent eeltenek Annak okaert
vele keel lakoznÿok erekkewl erekkee
es kÿ adwan reeaÿok ees az nagÿ rette
netes Sentenciat mondwan . Tawozÿ
atok el azert en tw̋lem es en zÿnem
nek elóle es mennÿetek az erek tÿzre kÿ
meg vagÿon zereztetween erdegnek ew
angÿalÿnak . Atkoztak leegÿetók en atÿam
twl es en tw̋lem ew ffÿatwl . es zent le
lektw̋l es tellÿes zent haromsaag wr isten
tewl Atkoztak leegÿetek en zent zÿlem
tewl es mÿnd kózónseeges zentóktw̋l zent
angÿaloktwl . Atkoztak leegÿetek meen
nÿen fóldón mÿndden teremtót allatokt
wl . mert nem akartatok meg ÿsmernÿe
az teremtó wr istennek ÿo voltaat es ve
letók tótt ÿrgalmassagaat . Es felelnek
mÿnd az sok zentók Amen Amen :-
Harmad dolog leezen . mÿkeppen Az aldot
mennÿeÿ kÿral Cristus Iesus : Lucipert
mÿnd ew vezedelmes tarssaÿwal es at
kozot angÿalÿwal eróssen meg feddÿ rola
hogÿ ennÿ sok zamtalan leelkóket el vez
tókkel ew alnoksagoknak mÿatta istennek
bozzwsagara es nagÿ rettenetes atokkal
meg atkozÿa ewket erette mondwan . meg
sokaswllÿon tÿnektók mÿndden keenotok
es reatok fordwllÿon mÿndden teremtót
allatoknak atokÿa es nÿawalÿaÿa kÿ
nek soha veghe ne leegÿen erekkw̋l er
ekkee es felelnek az zentók Amen Amē .
Es azonkeppen reeaok zalwan istennek ÿ
gassagus haraghÿa es meg nÿlÿk az fóld
alattok es el nÿelÿ ewket eegÿetemben
mÿnd az nagÿ tÿzzel es ez vÿlagnak doha
wal eegÿetenben le hwlwan nagÿ sÿw
assal rewassal pokolnak fenekeeben .
Neegÿed dolog leezen : mert tereÿtÿ ew al
dot zeep dÿchóseeges zÿneet Cristus Iesus ew
zerelmes hÿweÿre mondwan : Aldottak
vattok tÿ en zerelmes hÿweÿm . ÿewetók

{14a}
El en atÿamnak aldottaÿ / kÿk meg . tarto
ttatok az erek eelethnek parancholatÿt
es ellÿen hÿwón es zeretettel zolgaltatok
es mÿndden ÿozagban eeltetók es bÿnó
tókról penitenciat tartottatok . ÿewetók
el ÿmaran vegÿeetók az erek dÿchóseeg
nek orzagaat kÿ tÿnektók meg vagÿon ze
reztetween kezdettewl foghwan . Azt halw
an mÿnd az sok zentók zent Angÿalok Az
eedes azzonÿwnk mariawal . Nagÿ eedes
halaat adnak raÿtta wr iesus Cristusnak
mÿndden nemew ÿorol kÿwel ewket ze
rette es meg aÿandekozta . es hogÿ az nagÿ
karhozatnak vezedelmeetw̋l meg zabadoÿ
totta . Es azonkeppen kÿlemb kÿlemb sereg-
okre ozolwan . el kezdÿk az zent meennÿeÿ
enekleest . es dÿcheeretót es halaa adast .
mondwan . Awagÿ kÿt zent Ianus lata
sarol valo kenÿnek xj rezeeben halaat ad
wnk teeneked wrwnk wr isten . mÿndenhato
kÿ vagÿ es kÿ valaal . es ÿewendó leel mert
ffel vetted az te nagÿ eródet orzagolnÿ erekk
ewl erekkee Amen . Dÿcheeret dÿchóseegh
bólcchesseeg es halaa adaas . tÿztósseegh ÿozag
es erosseegh . wrwnk wr istennek erekkewl
erekkee Amen Ineodem capitulo . vij : Az zent Angÿ
-alÿ seregók kedeegh mondanak : O wr isten
-nek mÿnd zeretó zentÿ mongÿatok dÿchee
retót mÿ teremtenk wr istennek mÿnd kÿk
ewtet feelÿtók kÿsdedók es nagÿok es az sok
zentók Alleluÿaat mondanak wtanna .
Apok xix . ÿme zerelmes atÿamffÿaÿ <.> m
ÿnemew dolgokat es ÿrasokat talalwnk
az veegsew nagÿ ÿteeletnek mo<.>ggÿarol
az zent doctoroknak magÿarazattÿok zerent
mÿ lelkÿ tanwsagwnknak okaert . keerÿók
azert az mÿ eedes teremtenket es megh
valtot Cristus Iesus Kÿralwnkat hogÿ
aggÿon malaztot eett ÿol eelhetnewnk .
Akkoron gonoztwl meg zabadwlhatnwnk
es annak wtanna . az ew valaztot hÿ
-weÿwel ew zent orzagaban reezesw̋lhet
<t>nw̋nk erekkewl erekkee . Amen .
Sequitur ewangelium secunde diei dominice
Adventban harmad
vasarnapnak episto-
laya .
Ez maÿ zent Epistolaat ÿrtta meg zent

{14b}
Paal Apostol elssew Corÿntombelÿeknek
ÿrt leweleenek Neegÿed rezeeben . Meelʼ
ÿgheeknek elette azon Capitulomban
emlekózÿk ez vÿlaghÿ bólccheseegh
nek vezedelmes voltarol . es mereess
eghnek bolondsagarol wgÿ mond .
zerelmes atÿamffyaÿ twggÿatok hogÿ
az eeló istennek temploma zent . kÿ tÿ va
ttok . Ha azert tÿ kóztetót lattatÿk bólch
nek lennÿ . leegÿen eztelen ez vÿlagon
az az ne lattassa magaat bólchnek len
nÿ . De tÿtkon tarcha . hogÿ bÿzonn-
ÿal bólch leegÿen ( okaat vetÿ ) Mert
ez vÿlaghÿ bo̗lccheseeg . bolondsagnak
veetetÿk istennek elótte / Ha kÿ mon
danaa . Nam azt mongÿa masod helÿen
hogÿ mÿndden twdatlan / twdatlan lee
zen : twdÿatok atÿamffÿaÿ . ertelmes
embert zeret az zent ÿraas . Ez zent
Apostol eeggÿk bezedeewel nem mond
masÿknak ellene . mert mÿkeppen az
bolondsagus bó̗lcchesseeg vezedelmes .
azonkeppen . az eztelen bolonsaagh .
Sicut scriptum est scientiam inflat charitas
vera edificat / scientiam autem cum charitate
diuinitatem acquirit etc .
Ez maÿ zent Epistolanak azert bewtw̋
zerent valo magÿarssaga ezenkeppen
vagÿon . ⁊c .
Epistola
[A]Tÿamffÿaÿ Vgÿ vee
llÿen mÿnket ember
mÿnt Cristusnak zol-
gaÿt es istenÿ zent
seeg zolgaltatoÿnak
saffarÿt / eett ÿmaran kerdees tam-
ad . ky mondasseek hÿw̋ saffarnak / En
kedeegh semÿe twdom hogy ha en ann
ak ÿteeltetóm : awagÿ tÿtewletók . aw
agÿ ez vÿlaghÿtwl . De meeg en . en
magamat sem ÿteelóm ( erthween
arra meltonak lennÿ : ÿollehet sem
ÿben meltatlannak nem twdom
magamat . De mÿnd azon atal meg
ÿgazwltnak sem ÿteelóm magamat

{15a}
Kÿ kedeeg megh ÿteel enghemet . ch
ak wr isten az : Azeert ty ees ne ak
arÿatok ÿdónek elótte senkÿt ÿtee
lnÿ . mÿglen el nem ÿew az wr is-
-ten . es meg vÿlagosoÿttÿa az setee
-tseegóknek reÿtókÿt es kÿ nÿlat-
koztattÿa zÿweknek tÿtkyaÿt / es
akkoron myndennek erdeme zerent
valo dÿcheeretÿ leezen wr istentewl
Wr Iesusban Cristusban zerelmes atÿ
amffÿaÿ meg halwan ez zent epistola
nak ertelmeet kÿben bodogssagus zent
paal apostol teezen tanwsagot hogÿ nē
ÿllÿk kerezttÿen embernek senkÿt . De
meeg ennen magaat ees vakmeróseeg
gel ÿteelnÿ es karhoztatnÿ . eegÿ oka mert
wgÿ mond Idwozeytenk Iesus .
Senkÿ nem twggÿa mÿ vagÿon belól
emberben chak embernek twlaÿdon
zÿwe lelke / Masod okaert nem twgg
ÿa ember . meeg ennen magaat ees
ha zeretettre awagÿ gÿlóseegre melto
istennek elótte / Azert istennek keel h
adnÿ // kÿ mÿndennek nÿlwan lattÿa
mÿnd ÿo voltaat mÿnd gonoz voltaat .
kÿról maswt teebbet zollÿwnk ha
wr isten enghedÿ [se]quitur ewangelium / [terc]ie dominice /
Mÿeert zerelm
es atÿamffÿaÿ ez el mwlt vasaar
napon teenk emlekózetót az wtolso
ÿteeletnek rettenetes mÿwoltarol ./
ÿmaran towabbaa valo lelkÿ tanw
swnknak okaert ez maÿ zent napon
lassok meg mÿnemew dolgok leezn
ek az nagÿ ÿteeletnek wtanna ez vÿ
lagon / kÿnek nÿlwabban valo ertel
meere
Harom lelkÿ tanwsagwnk
leezen elsew leezón arrol : mÿkeppen
valtozÿk el zÿneeben ez vÿlaag ÿteelethn
ek wtanna .. es mÿ okaert keel meg wÿ
ÿwlnÿ / Masod reze leezen arrol mÿkeppen
tÿztwltatÿk meg . es mÿnek mÿatta . Har
mad leezen . mynemew allapatban aal
meg ez feld mÿnd erekkw̋l erekkee m
ÿnd az eeltetó allatokkal / Az elsóre reea
felelnek zent Doctorok / ÿelessen zent Tamas
Rikhardus . Aureolus etc . super iiij . d xlviij

{15b}
Mondwan / mÿnden kerezttÿen bÿzonn
ÿal es ketsseegneel kÿl hÿhetÿ hogÿ ez vÿ
laghnak ez mastanÿ allapattÿa es zÿne
zerent el keel mwlnÿ es valtoznÿ ÿob
allapattÿa es zÿnre kÿnek byzonsagara
mÿnd ooh tórweenból . mÿnd wy tórw
eenból eellÿen nÿlwan valo ÿrasok
at talalwnk . Elssew . Esaÿas caᵒ lxv
holt ott wgÿ mond az wr isten / ÿme
en teremtók wÿ egheket es wÿ fóldet
ertenÿ ÿllÿk / nem allattÿa zerent de dÿ
chew abrazattÿa zerent . Es nem leeznek
soha emlekózettre az eleebbelÿek / azaz
semÿe twdatnak / tÿ azert ewrw̋ltók <..>
es vygattok mÿnd erekkewl erekkee
Masod bÿzonsaag az zent ewangeliom
Luc xxj et Math xxiiij . Menÿ es fóld
el mwlnak ; az az Gwÿllermus doctor
nak mondasa zerent zeeb zÿnre val
toznak ; Harmad bÿzonsaag zent pether
Apostol . ij . petri vltimo holt ott eegÿeb
mondasa kózót wgÿ mond . Twggÿatok
atÿamffÿaÿ hogÿ az eghek es az neegÿ
eeltetó allatok tÿznek mÿatta meg tÿz
twlnak es wÿ egheket es fóldet var-
wnk ew meg ÿgeeretÿ zerent / zenth
Ianus neegÿed bÿzonsaag Apok xxj
hol ott wgÿ mond . Lateek wÿ eghet
es wÿ fóldet / mert az elssew egh es fóld
el mwlanak . Ewtód bÿzonsaag / zent
paal apostol : kÿ ees nÿlwan meg ÿsm
ertte vala ew latasanak ÿdeÿn . j . ad Corinthios
vij vgÿ ÿra eegÿeb bezeedÿ kózót Azt
mondom atÿamffÿaÿ . mÿndden wgÿ eel
-lÿen ez vÿlaggal mÿnt ha ÿngen nem
eelne . mert ez vÿlaghnak Abrazattÿa
el mwlÿk . az az . ez vÿlaghnak ez m-
astanÿ zeepseege az meg eegetó tÿzn
ek mÿatta el veez . ÿme azert zerelmes
atÿamffÿaÿ hallÿatok eellÿen nagÿ zen
tóknek mondasokbol ez nÿawalÿas
romlando vÿlagnak vezedelmes vol-
taat . O teremtó wr isten vallÿon
mÿnt leezen dolgok es howa leeznek
kÿk mastan mÿnd lelkókkel testókkel
ez vÿlagot ÿzÿk zeretÿk kówetÿk / es
wgÿ vetótteek remeenseegóket ez vÿla
ghÿ dÿchóseegben ÿozagban gÿenÿerw̋
seegben . ha ÿngen maas vÿlag nem vol-
na

{16a}
Az oka hogÿ vÿtezkódó anÿa zent egÿhaaz
ez vÿlagon mÿnd ew ÿo ffÿaÿwal eegÿe
temben zent Vÿncze doctornak mondasa
zerent kylemb kÿlemb nÿomorwsagokat
es haborwsagokat zenwednek / mert az
erek vezedelemnek ffÿaÿ felette el hatal
maztanak . De hamar el ÿew az ÿdó mÿk
oron erek sÿralomban esnek . Az ÿokat
kedeeg wr isten hozÿaa veezÿ es mÿn
den dÿchóseeggel meg aÿandekozÿa /
De ÿmaran lassok meg okaat ees / mÿ
eert wÿÿwl meg ez vylaag : Az felw̋l
meg mondot doctoroknak mondasok zer
-ent teezÿ azt wr isten ÿmez neegÿ oka
ert . Elezór . Az ew nagÿ istenÿ zeretetÿ-
nek meg ÿelenteseert / Mert mÿkeppen
Ew zent istenseege az elssew teremteesnek
ÿdeÿn mÿndent teen es teremte az ew ÿow
oltabol ew zent newe dÿcheeretÿre es zolga
lattÿara . Annak wtanna . az ew zent ffÿa
nak wrwnk Iesusnak ez vylagon valo
leeteleeben . ew zent zÿleÿeewel . Annak
felette istennek zerelmes zolgaÿnak ember
ffÿaÿ kózzól Annak felette az zentóknek
testÿ dÿchóseegókeert kÿket ez fóldnek mo
habol teremte wr isten / mÿnd ennÿ Idw
esseeges hazoneert meg akarÿa wr isten ees
ez vÿlagot aÿandekoznÿ mÿndden zeepseeg
gel eekósseeggel mÿnt ÿo teremtót allatÿt
mÿnt Moÿses elssew kenÿweenek elssew
Capitulomaban meg vagÿon ÿrwan /
lathwan wr isten mÿndeneket kÿket zerzet
vala . es mÿndenek felette ÿook valanak .
De mÿeert embernek bÿne mÿat mÿndenek
meg fórtóztettenek vala .. wgÿ akarÿa
wr isten hogÿ esmeg meg tÿztwlwan azon
elssew ÿo allapatban allÿanak . mÿnt va
lanak az elssew teremteesnek ÿdeÿn / meel
valtozaas es tÿztwlat leezen wr istennek
nagÿ newe dÿcheeretÿre Az zentóknek ke
deeg ; nagÿ órómókre lathwan ez vÿlagh
nak zeep eekós voltaat kÿt soha annak
elette nem lattanak vala .
Masod okaert . az zentóknek nagÿ órómók
nek tellÿes dÿchóseegókert / Mert doctor
oknak mondasok zerent / Wr isten wgÿ te
remtótte az embert . hogÿ mÿnt lelkÿ mÿ
nd testÿ dÿchóseege . ereme vÿgasaga . es
bodogsaga leegÿen / leelek zerent azaz lel
kÿ zemeÿwel lathwan az zent haromsaag
wr istennek zent zÿneet zemelÿeet es isten
-segeet . kÿben mÿndden tekeelletes bodogs-
-aagh

{16b}
Vettetót es kÿneel kÿl semÿ bodogsaag nÿn-
-chen . testÿ meg dÿchów̋lt zemeÿwel kede
-egh wr iesus Cristusnak testÿ nagÿ melto
sagaat dÿchósegeet : kÿralÿ feelseeges vol
taat zeepsegeet ekóssegeet ; Es az eedes isten
zÿló zÿz anÿa mariaat mÿndden melto
saga zerent es az zentóket Lathwan to
wabbaa . ez vÿlaghnak es mÿnden terem
tót allatoknak ees nagÿ eekesseegghel valo
teremtesóket mennÿen fóldón / mÿnde
neknek latasaban nagÿ eremet leel mÿ-
nden zent / es mÿndenÿkben meg twggÿa
es ÿsmerÿ . wr istennek meltosagus voltaat
es ha az teremtót allatok ollÿan nagÿ
dÿchóseegósók . meneewel nagÿobban az
felsseeges teremtó wr isten / kÿt mÿeert
nem lathatnak testÿ bodog zemókkel . Ex
quo deus in se non sit Corporalis sed spiritualis
Io [iiij] spiritus est deus ; ideo non erunt corporali in
tuitu visuri . neque possunt . sed solummodo secundum animam
licett glorificatam / Annak okaert wr isten
nek bewseeges aÿandekabol . meg ÿsm
erÿk test zerent ees : az teremtót allatokbol
wr istennek mÿndden ÿo voltaat / es bel
telÿk kÿt zent Ianus meg ÿrtt az zent
ewangeliomban . Io . [] be menween .
twdnÿa ÿllÿk lelekzerent wr isten zÿneenek
latasara . es kÿ ÿeween twdnÿa ÿllÿk testÿ
lataszerent Cristus Iesus dÿchóseegeenek te-
keentetÿre eeledelt leelnek . ollÿat kÿt soha
zem nem latot . ffÿl nem hallot . embernek
zÿweeben<.> sem zallot : O azert zerelmes a
tÿamffÿaÿ <.> gondolhattÿok mÿnemew
mondhatatlan nagÿ eremők vagÿon es
leezen az zentóknek . mert vala howa
lelkÿ testÿ zemeket fordoÿttÿaak mÿnden
wt es mÿndenben wr istent nÿlwan la
-ttÿaak : Mert felettók leezen Cristus kÿral
azzonÿwnk mariawal : mÿndden felól
kórw̋lók az sok zamtalan zentók zenth
Angÿalok Alattok fóld meen̋ nap
hold es az sok Cÿllagok mÿnd nap zeepók
es dÿchóseegósók / Harmad okaert .
teezÿ az wr hogÿ az teremtót allatokat m
-egh dÿchóÿttÿ . az ew nagÿ erdemes vol-
tokeert . Nem hogÿ twlaÿdon ewk azt
eerdemleneek . De mÿeert istennek hÿw
eÿ es zolgaÿ ew mÿattok erdemes dol-
got awagÿ dÿcheeretes zolgalatot tótten
ek wr istennek . Mÿnt pelda Aran
zaÿw zent Ianus mondasa . zerent Az
mÿ wrwnk Iesus kereztffaÿa es mÿnd-
denek .

{17a}
Kÿkkel meg keenzottaak nagÿ feenesók es
dÿchóseegósók leeznek . Nem hogÿ az fanak
mÿwolta es erdeme ollÿan tÿztósseegót
erdemlene De leezen az . wr Iesusnak
zent keennÿanak es vere hwllasanak
erdemeert . O en eedes zerelmes atÿamffy
aÿ ha az kegÿelmes teremtó es meg val
to wr isten azt teezÿ az lelkótlen es erez-
hetetlen allatokkal . hat mÿt aad es teezen
az okos lelkós allatokkal . az az emberrel
mÿkoron kÿ eedes zeretettel es aÿoÿtatoss
aggal zolgallÿa ew feelsseegeet mÿnt
halalÿg : kÿ mÿnd . ezeeben veegÿe .
Negÿed okaert meg keel tÿztwlnÿ ez vÿ
lagnak istennek el veegezót zórzeese ze
rent . gonoz bÿneknek es kÿlemb kÿlemb
fórtelmes teetemeenÿeknek tÿztwlattÿok
eerth . kÿket mÿnd emberek tóttek sok
ÿdótw̋l foghwan . ez fóldón . es az tÿz
-twlatlan lelkók az egben . kyról wgÿ
mond Rÿkhardꝰ / mÿeert ez vÿlagh
nak abrazattÿa . az meennÿeÿ dÿchóseeg
nek zeep feenló zÿneet ffel keel vennÿ
hogÿ ez vÿlaag ees nemÿkeppen hason
latus leeg̋en az maas vÿlaghóz dÿchósee
ges eekesseegben : meel dÿchóseeges abra
-zt kÿlemben ffeel sem vehet hanem
hogÿ elezer le keel vetnÿ : Az ew bÿnes
rwtssagaat es zernÿw̋ zÿneet / Towab
baa . olwastatÿk Moÿses elssew kenÿw
eenek harmad Capitulomaban . Mÿko
ron adam Atÿank veetkózeek paradÿ
chomban : ott meg atkozaa isten ewtet
es ez fóldet / O zerelmes atÿamffÿaÿ mÿt
erdemlót vala ez fóld<..> akkoron hogÿ
meg atkoztatneek De azt embernek
atkozot bÿneert tewee wr isten / meel atok
bol soha sem ember <..> sem ez vÿlaagh
sem fóld . sem eegÿeb teremtót allatok
meg nem tÿztwlhatanak az nagÿ ÿtee
letnek napÿaÿg / zÿkseeg azert az atokrol
eleget tennÿ . meg tÿztwlnÿ / es meg m
asodzor meg aldatnÿ hogÿ zeep es ee
kes leeǵen . mÿnt wr istennek haza es
wdwara . kÿben nem ÿllÿk semÿ rw
tsaghnak lennÿ / mÿnt mastan latta
tÿk lennÿ / kÿból mÿndden rend belÿ
ember peldaat vehet ; Mert az emb
-erÿ allat ees Istennek haza es templo
-ma zent paal apostolnak mondasa
zerent / wgÿ keel azert embernek ees
meg tÿztwlnÿ awagÿ eett penitencia
nak mÿatta . awagÿ purgatoriomba
tÿznek myatta hogÿ semÿ zepló ew

{17b}
Benne ne leegÿen . kÿ wr istennek ellene
leegÿen . ha azt akarÿa hogÿ wr isten
lakozÿeek ew eett zent malazttÿanak m
ÿatta es mennÿeknek orzagaban erek
dÿchóseegnek mÿatta
Masod tanwsagwnk leezen arrol
mÿkeppen tÿztwltatÿk meg ez vÿlaagh
es mÿnek mÿatta kÿnek nÿlwabban
valo ÿsmeretÿre / ÿmez neegÿ dolgokat kel
meg latnwnk elezer menee magassagra
ffel es alaa keel meg tÿztwlnÿ ez vÿl
agnak / Doctoroknak mondasok zerent secundum
Rich . Tomam Bedam . et Aug xx de ciuitate
dei : Neegÿ keppen valo tÿznek keel ez vÿ
lagra zallanÿ kÿk ez vÿlagot meg tÿztoÿ
ttÿaak / twdnÿa ÿllÿk . fewlwl az felssew
eeltetó allatnak tÿze : Alol pokolnak
tÿze harmad purgatoriomnak tÿze . nee
gÿed ez vÿlagon valo tÿz . Ezek mÿnt ne
gÿ sebess essew . awagÿ forgo zeel . nagÿ
heertelenseeggel mÿnd ez zeeles vÿlagot
bel foglallÿaak es el fódózÿk . es semÿ
nemew teremtót allat ellenek meg ma
radhat de mÿndent : az az fóldet kewet
chontot vasat erczók faat fÿwet . es
heegÿeket el emeeznek es le olwaztn
ak : tengórt es eegÿeb vÿzeket meg tÿz
toÿthnak es mÿnd ez zeeles vÿlaaghn
ak pora fÿstÿ . doha es wndoksaga
gÿóÿtetÿk az karhoztakra az ÿteeletnek
helÿeere : es annak wtanna eegÿetem
ben mÿnd pokolnak meelseegere zalnak
Mÿkeppen kedeeg doctor mongÿaak mÿ
-nd addeg ffeel eghetÿ ez vÿlagot . mÿg
az kózeep egben lakoztanak az tÿztwlat
lan lelkók : kÿk mÿndden bÿnre es gono
ssagra kÿzleltenek ez vÿlaghÿ emberek
-et ew alnoksagoknak mÿatta . Es mÿg
len eghÿ madarak ffeel mehettenek .
Es mÿglen : az reeghÿ vÿz ózón ffeel
es alaa hatot volt ; wgÿ hogÿ ollÿan
naa leezen ez fóld ennen magaban mÿ
nt mÿkoron az elssew teremteesnek ÿdeÿn
volt mÿnt az zeep Cristal ees ÿg̋enes
Nem wgÿan mÿnt mastan : mert ez ma
stanÿ abrazattÿaat hogÿ heegÿes erdóss
fÿwes es kÿlemb kylemb kwt feÿek
nagÿ folyo vÿzek es Apro vÿsek van
nak ez vÿlagon . Wr isten azokat terem
totte volt ez vÿlaghÿ eelettókre zÿks
eegókre es zolgalattÿokra : mÿnd ez vÿlagÿ

{18a}
Barmokkal es vadakkal madarakkal vÿz belÿ
belÿ halakkal : De ezek mÿnd el mwlnak es semÿe
semÿe leeznek : annak okaert ez vÿlagnak
ees ez mastanÿ keepe zÿne zemeelÿe el
mwlÿk es el vez . zent palnak mondasa
zerent .
Masod dolog kÿt meg keel latnwnk . hogÿ
ha az pokolnak vezedelmes orzaga meg
tÿztwl . zent Tamas reea es wgÿ mond
hogÿ nem : mert az zentóknek dÿchósee
ges eremókre nem leezen zÿkseeg . De iste
nnek ÿgassaga zerent ez vÿlagnak mÿn
den seprewÿe oda zaal . mÿeert az fóld
nek kóldókeeben vagÿon -
Harmad dolog . hogy ha ez fóldÿ para
dÿchom meg tÿtzoÿtatÿk ee awagÿ nem
mÿert mÿnden bÿnnek feÿezetÿ ott er
ede az elssew zÿleknek mÿatta . Rik
zent Thamas reea felelnek mondwan
hogÿ nem / elssew oka mert . <az> mÿnt
az elssew zÿlek veetkóztek . azonnal m
eg tÿztwltatot . ky ÿzween onnan ewk
-et es soha towabbaa ott bÿnes ember
nem lakozot sem mehetót . ÿollehet sok
-an keseergetteek : Masod oka . mert wr
isten olÿ magass hegÿen teremtótte hog̋
ewtet az vÿz ózón ffel nem eertte de
akoron ees tÿztan meg maradot : Azert
az elssew teremteseenek zentssegeeben m
eg marad istennek dÿcheretÿre es az zen
tóknek erewendetessegókre erekkw̋l erek
-kee / mÿert halhatatlansaag vagÿon ben̄e
Neegÿed dolog . ha ha az felssew tÿzes egh
hol az zentók lakoznak . mÿnd az teeb e
ghekkel meg kel tÿztwltatnÿok . oka ez .
mert wgÿ vagÿon meg ÿrwan az Sol
tar <...> kenÿw̋ben psalmo centesimo primo
wr istennek kezeÿ mÿat zórzettettenek
az eghek . de ewk el veznek . te kedeeg
wr isten erekkee meg maratz . Masod
oka . j petri iij . hol ott wgÿ mond zēt
peter apostol . Az eghek meg eegween
el olwadnak . es mÿndenek meg wÿ
ÿwlnak . Harmad oka . mert . Luciper
mÿnd ew angÿalÿwal az tÿzes egb
-en veetkózót ott zÿletót az gonoz ke
weelseegnek bÿne . enghedetlenseeghn
ek meerghe es dagalÿossagnak haz-
-wgsaga . Azert lattatyk hogÿ meg
keel tÿztwlnÿ Reea felelnek Rik zent
Thamas . zent Agoston . vbi supra . hog̋
az eellÿen ok veteesók ertetnek ez eel
tetew eghnek zÿneeról : Az tÿzes egh
nek sem zÿkseeg meg tÿztwlnÿ . mert

{18b}
Meeg akkoron meg tÿztoÿtotta wr isten
mÿkoron luciper veetkózót es kÿ ÿze
tót onnan mÿnd hozÿaa tartozo an
gÿalÿwal / es oda soha semÿ zepló
bel nem mehet . De tÿztassagus zeep
ekós dÿchó es bodog mynd benne
lakozo zentókkel es angÿalokkal . wg̋
mond zent Ianus Apok xxj -
ÿme azert zerelmes atÿamffÿaÿ . ha
llÿok es ÿsmerÿók az zent ÿrasbol
wr istennek mÿndden dolgaÿban
valo ÿo voltaat / hatalmassagaat
ÿrgalmas es ÿgaz ÿteeletÿt . O kÿ al
dot leezen akkoron kÿ mastan mag
aat leelekzerent testzerent bÿntewl
es ez vÿlagnak ragadwanÿatwl m
eg otalmazÿa es chak az teremtó wr
istennek tÿzta es zerelmes zolgala-
ttÿaban foglallÿa magaat es ÿdeÿt
O zerelmes atÿamffÿaÿ ha zoom fogana
tus volna mÿnddennek azt mondanaam
hogÿ ollÿan nagÿ feelelemmel sÿetett
-el es zorgalmatossaggal : el ragadoz
natok eegÿmas elót ez mastanÿ ÿrgal
massaghnak Es Idwesseegnek napÿaÿt
ÿo mÿwelkódetnek mÿatta / mÿnt mÿ
koron embernek haza ffeel gÿwlad .
es sÿet kÿ ragadoznÿ morhaÿaban
es dragalatus ÿozagaban hogÿ . meg
ne eeghÿón / Mert mÿkeppen ÿmaran
meg hallottatok sem ÿdew . sem ÿo tee
tel sem penitencia nem leezen az m
as vÿlagon / De vala mÿt eett gÿeÿt
ÿoot awagÿ gonozt . azzal keel megh
eleegódnÿ kÿre engheggÿe wr isten
malazttÿaat hogÿ gonoztwl magwnk
kat ohassok . es ÿoban gÿoropodhassw
wnk : hogÿ vehessók az erek bodogh
orzagot .-
Harmad tanwsagwnk leezen
arrol mÿnemew allapatban aal meg
meenÿ fóld es eegÿeb teremtót allat
veegkeppen erekkewl erekkee . ez vÿlag
nak veegezetÿnek wtanna .: kÿról ÿolle
het sok baba hÿr bezeed vagÿon . De maga
zent ÿraas magÿarazo doctorok zolwan
rola . kÿben meg ees keel allanÿ . hogÿ
mÿkoron mÿnd ez zeeles vÿlaag meg
eeghettetÿk / semÿnemew seteetseegh
homalÿossaag zeel ffwwaas . hoo essew
es az neegÿ eeltetó allatokban semÿ
nehesseeg . mÿnt mastan lattÿok len
nÿ meg nem marad / De sem ehseeg

{19a}
Zomeehsaag . awagÿ faradsaag . nem
leezen . mert az ollÿan <.> / termeezetnek
zÿkseeges volta mÿnd el mwlÿk az
ffeel tamadasnak valtozasa mÿat / ert
ween chak azoknak kÿk Idwezwlnek
mert wgÿ mondnak rola doctorok
hogÿ az karhoztakon . mÿnd raÿtok lee
zen mÿndden ÿrgalmassagnaal kÿl
hollehet ennen magok halhatatlanok
leegÿenek / Ez vÿlagnak azert mÿn
dden fórtelme . mÿndden zernÿewse
ghe mÿnden <.> seprewÿe : az bodogta
lan karhoztakkal eegÿemteben pokol
nak vermeere zaal alaa ez fóldnek
also fenekeere . hol semÿ vÿlagossag
nÿnchen / Ez vÿlaag azert egheezz
en es tÿztan marad . mÿnt mÿko
-ron kezdetben wr isten elezór teremte
tte volt . Ez fóld kÿ mÿndden eel
tetó allatoknak alatta vagÿon . es
kÿsseb az teb eeltetó allatok kózót az
ew helÿeen meg allapÿg hol ott
wr isten le tótte es ollÿ<an> zeep
olÿ tÿzta leezen . mÿnt az zeep tÿzta
Cristal : ÿgÿenes mÿnd az megh
sÿkarlot tabla . es zaraz . nem w
gÿan mÿnt mastan . es mÿkoron azt
lattÿaak az valaztottak nagÿ choda
lattal el ameelkodnak es nagÿ ew
rómmel vÿgadnak raÿtta . halaad
adwan wr istennek mert soha azt
nem lattaak annak elette . Az vÿz
esmeg egheezzen es tÿztan megh m
arad ennen teremteese zerent es oll
ÿan leezen mÿnt az zeep gÿenghe
Cristal : kÿt ha mastan ember lathat
na mÿnt akkoron leezen mÿndden
vÿzeket atal lathatna mÿnd fenekee
ÿgh : mÿeert kedeeg nagÿob az vÿznek
bewseege az fóldneel . mÿnd ez zeeles
vÿlagon vÿz leezen Ez fóldnek kóróss kewrw̋
le mÿnt wr isten kezdetben teremte
tte es hol ott hatta lennÿ -
Az harmadÿk eeltetó allat ÿmez
eegh kÿt belÿ<g> vonzwnk . kÿ megh
azonkeppen meg marad tÿztan es se
mÿ haborwsaag sem fólhew sem ho
malÿossaag az egben nem leezen mÿnt
mastan lattÿok lennÿ . De mÿnd az

{19b}
Felssew eghÿg tÿzta es vÿlagoss leezen
Az nÿegedÿk eeltetó allat twdnÿa ÿll
ÿk az tÿz . kÿ nagÿob es beweb . mÿnd
fóldneel vÿzneel es eghneel : mÿndden
eegheteseenek hatalmaat le vetÿ . es
zeep tÿzta vÿlagoss leezen mÿnt kezdet
ben teremtót volt wr istentewl . Tow
abbaa az hold kÿ az also eeghen mond
atÿk lennÿ : heetzór feenesb vÿlagosb
leezen mÿnt mastan : Az Nap megh
azonkeppen . hethzór zeeb leezen honnem
mÿnt mastan lattÿok : Es leezen vet
tetween ez vÿlagnak ket ffelól Az nap .
nap . kelettre Az hold nap nÿwgattra
nagÿ zeep vÿlagossaggal vÿlagosoÿth
wan ez vÿlagra mÿnt kezdetben wr
isten ewket teremtótte : Az Cÿllagok meg
<meg> azonkeppen es mÿnd az eghek mÿ
nd az Cÿllagok meg alnak forgasok
twl Annak okaert sem heet . holnap .
sem eztendó nem zamlaltatÿk . mert
az ÿdó forgando nem leezen mÿnt
mastan . De mÿnt wr isten az ew ÿo
voltabol . ew zent newe dÿcheeretÿre
tÿztósseegeere kezdetben teremtótte volt
ewket esmeg azon zeep nemes es ee
kees allapattÿokban meg wÿwlnak . es
azonkeppen mÿnd az eeghek wÿÿak leez
nek . mÿnd ez fóld wÿ leezen . mÿnd
vÿz tÿz . es mÿndden teremtót allatok me
nnÿen fóldón . ÿme azert zerelmes atÿa
-mffÿaÿ lattÿatok hallÿatok kÿt peldazerent
kÿt ÿrasbol . kÿt kedeeg nÿlwan valo ÿs-
-meretból . mÿnemew dolgok voltanak ez
bÿnes vÿlagon es mÿnemók leezen az
mas aldot vÿlagon : kÿket lathwan az
bodog leelkók es zentók . nagÿ halakat
adnak raÿtta wr istennek hogÿ annee
ÿoot erdemlettek veennÿ es lathnÿ : De
az ees zemeÿnk elót foroghat menee aldot
istenÿ ÿokat es dÿchóseeges latasokat . had
nak veztnek el kÿk bolondwl eelnek
ez vÿlagon / es menee veeghetetlen keenra
mennek az mas vÿlagon / Mÿ azerth
kÿk az wr istent zolgallÿok es zerettÿók /
naponkeed horankeed keerÿók hogÿ otal
mazÿon meg az ÿewendó vezedelemtw̋l
es vÿgen az ew zeretó zentÿnek tarssassa-
ghÿban Amē

{20a}
Imaran leezen tan
wsagwnk Az harom
Cantor Napokon .
Wr Iesusban Cristusban zerelmes atÿa
-mffÿaÿ / wgÿ olwastatÿk zent paal apos
tolnak eeggÿk Epistolaÿaban / mÿndden
ÿraas kÿ istentw̋l awagÿ zent malaztnak
mÿatta leezen es zarmazÿk haznalatus
lelkÿ tanwsagra : ÿwsson azert ezótókb
-en mÿkeppen ez el mwlt napokban le
-en emlekózet az wtolso ÿteelet nek
mÿndennemew zeer tartasarol es mÿ
voltarol : Ha kÿ ezeeben vette es tar-
-ttÿa hÿzóm istent hogÿ sokat haznaal
vele : De mÿeert sok ÿdó bel telween
leezen ÿewendóre kÿtw̋l ember nem
zokot felnÿ rettegnÿ felette : ÿewÿw̋nk
kózelben : zollÿwnk arrol kÿ mÿnden
naponkeed zemewnk elót forog / emb
ernek twlaÿdon esetÿ es halala . kÿról
ez maÿ napon . eellÿen lelkÿ tanwsag
wnk leezen wr isten malazttÿanak
segheedseege mÿat
Elssew sermo zerdan
Lelkÿ tanwsagwnk ertelmeere ez m
-aÿ napon tamad eellÿen kerdeesewnk
zent ÿrasbol / Mÿ oka hogÿ wr isten
mÿndden embert meg ÿteel kÿwalt
keeppen ew halalanak ÿdeÿn es nem
halazttÿa az wtolso kózónseeges ÿteelettre
oka tamadhat ez kerdeesnek . elsew . wg̋
mond az tórween kenÿwben . depe . d iij
hogÿ wr isten nem teezón eegÿról ket
ÿteeletót / kÿról zent Gergel doctor meg
wgÿ mond vala mÿnt ember ennen
ez vÿlagbol kÿ meegÿen ollÿan leezen
mÿnd órókkee az az meeg halalanak
ÿdeÿn el valÿk embernek dolga . ha
ffel awagÿ alaa meegÿen De reea fel
-elnek doctorok mondwan hogÿ ÿllÿk
azt tennÿ wr istennek ew ÿgassaga ze
rent ÿmez neegÿ okaert . Elezer kÿ nÿ
latkozaasnak okaert : Mert semÿt nem
akar wr isten tÿtkon tennÿ : mÿnt az
zent ewangeliomban . meg vagÿon ÿrwan []
Semÿ nÿnchen ol tÿtok kÿ meg ne ÿe
lennÿeek / Embernek kedeeg halala .

{20b}
Koron valo ÿteelet sokaktwl tÿtkon lee
zen . Annak okaert vagÿon vala kÿ
mastan meg haal . nem twdhattÿaak
emberek ha Idwózw̋lt awagÿ karho
zot hanem ha kÿwalt keppen vala
kÿnek wr isten meg ÿelentendÿ .
De az wtolso ÿteeletnek napÿaan m
ÿnd ez zeeles vÿlagnak elette nÿlwan
leezen kÿ mÿeert Idwózw̋l awagÿ
karhozÿk mÿnt meg vagÿon ÿrwan
Nawm proffeta kenÿweenek harmad
rezeeben / Masod okaert tellÿes fÿze
teesnek veghezetÿeert / mert embernek
ew halala . koron nem fÿzethet tellÿes
sem keent ha gonoz leend . sem dÿchó
seegót ha ÿo leend : Mert . mÿert em
ber ketkeppen teezen mÿnd ÿot mÿnd
gonozt . test zerent es leelekzerent . De
az test halalanak wtanna porraa le
zen / semÿ erdemót nem vehet . mÿg
nem esmeg ffel tamad . Azert chak
az leelek . awagÿ erw̋l awagÿ zen-
wed / melto leezen azert wtolso ÿtee
letnek bel tellÿesódnÿ : hol ott mon
no ffeel eegÿetembe dÿchekóggÿenek
awagÿ keenzoggÿanak . Harmad
okaert . el veegeztelen okoknak bel
tellÿesódeesókeert / mert twggÿa az
wr isten kÿnek mÿnt mÿkeppen keel
lennÿ . semÿt nem teezen okanaal kÿl
hogÿ mÿndden meg erche sokan es
zamtalanon voltanak . vannak leez-
nek ees ÿteelet napÿg kÿk sok gon
ossaghnak okaat zórzótteek ez vÿla-
gon . sok hÿtetlenseegóket erethnóksee
góket hamÿs tórweenÿóket gonoz zo-
kasokat leeltenek es tamaztottanak
<kÿról> kÿeert mÿnd ennen magok el
veztenek es erekkee karhoztanak mÿnd
ew wtannok valok kÿk azonkeppen
eeltenek . es elnek De istenÿ <...> ÿgass
aag zerent valakÿnek gonoz eelete
mÿat awagÿ gonozwl keresót morha
ÿa mÿat tebben karhoznak annewal
nagÿob keennÿa leezen annak kÿ az
gonoz eeletót leelte . De ez eellÿen
gonoz kótel el nem veegeztetÿk hanem
az wtolso napon mÿkoron tellÿes

{21a}
Erdemót adnak eerette Az ollÿanokrol
mongÿa zent gergel doctor . Annee ha
lalokra meltok . meenee gonoz peldat
es okot wtannok valokra hadnak .
Azonokrol meg wgÿ vagyon meg ÿrwan
az tórween kenÿben : mÿnd az teewó
mÿnd az nekÿ enghedó ÿgenló kenn
al keenoztatnak . kÿról eellÿen peld
at ÿr . petrꝰ damiani / vala eegÿ his
pan kÿ nemÿnemew órókót el fog
lalt vala . eegÿ zent egÿhaztwl . Es
azonkózben kÿ mwlwan karhozeek
eerette . kÿ ew wtanna byraa az es
el karhozeek / Annak wtanna harm
adÿk negÿedÿk tÿz ÿzÿk mÿnd pok
orra zallanak eerette / ÿeleneek meg
egÿ Iambornak es lataa haat pok
olnak keennÿaban mÿnd tÿzen es
nagÿ tÿzes kerekón foroghnak ffel
es alaa es egÿ mast atkozÿaak ee
rette hogÿ eeggÿk masra hamÿss
ÿozagot hagÿot volt / annak okaert
meltan halazttÿa wr isten az ollÿan
ÿteeletót az wtolso ÿteelettre / Neeg
ÿed okaert . ÿgassagus hasonlatossag
eert ; Mert wr istennek ÿgassaga
azt aggÿa hogÿ mÿkoron mynd ÿo
nak gonoznak veege zakat . mÿnd a
ddeeg el varÿa es akkoron teegÿen
mÿnddennek ÿgazat : kÿról wgÿ zool zent
dauid proffeta . psᵒ . lxj ÿmez ket dolgot
hallottam en az istenról . mert hatalmas
ew . es ÿrgalmas : kÿnek mÿnd teete
meenÿe zerent fÿzet . Nÿnczen azert ew
ÿgaz ÿteeletÿnek ellene ha elezer az le
lekkel ÿsmertetÿ meg . ha ÿol eelt az
erek dÿchóseegot . ha kedeeg gonozwl
pokolnak keennÿaat . Az wtolso ÿteele
tón eegÿetemben mÿnd testel leelekkel
O azert zerelmes atÿamffÿaÿ ha azonke
-ppen vagÿon . hogÿ sem eett . sem ott
el nem mehetewnk az hatalmas isten
nek rettenetes ÿteeletÿ es feelelmes
ÿgassaga elót vÿsellÿewnk gondot ro-
la mÿkeppen zabadwlhasswnk megh
mÿkoron reea ÿwtwnk hogÿ el ne ve-
zÿewnk

{21b}
Masod tanwsagwnk leezen arrol
hogÿ ha mÿndden embernek lelke mÿnt
kÿ mwlÿk es meg ÿteeltetÿk . kÿ mÿnd
ew erdeme zerent : awagÿ mennÿek
nek orzagaban . Awagÿ purgatoriom-
ban . Awagÿ pokolban . el vÿtetÿk ee
ottan azonnal awagÿ nem . Erre reea
felel henricꝰ de hassÿa es eellÿen bÿzon
sagokat mond hozÿaÿa . Elezer az hÿw
leelkókról / Es wgÿ mond hogÿ . wr Iesus
Cristus zent keennÿa halala es menÿben
menetÿ wtan / vala kÿ az kereztsseeghnek
artatlansagaat meg tarttÿa . Awagÿ bÿ-
neÿnek wtanna tellÿes penitenciat tart
Awagÿ kÿt halala koron bwlchwal
keentwl bÿntewl meg oldoznak : azonn
al mÿnt kÿ mwlÿk mennÿeknek orza
gara leezen ÿteelendew . mÿnt az art
atlanok kÿk . kereztseegnek wtanna ott
an kÿ mwlnak . kÿnek bÿzonsaga bel
vagÿon ÿegezween tÿzenkettód Benedek
papanak el veegezót bullaÿa zerent .
Masod keppen zolwan az olÿ kÿ mwlt
lelkókról . kÿk purgatoriomban awagÿ
karhozattra ÿteeltethnek : kÿk kózzól soka
kat olwaswnk nem azonnal erdemót
zerent valo herre vÿtetnÿ : wr istenn
ek chodakeppen valo ÿteeletÿ awagÿ
ÿrgalmassaga zerent . De vala mÿ kew
es ÿdeÿgh . alkolmas helÿen tartatnÿ
kÿról . elssew pelda . Traianus chazar .
kÿ ÿollehet melto volt volna erek
karhozattra / De nem vetteteek az erek
keenra : kÿ ÿewendóre zent Gergel papa
ÿmachaganak mÿatta kÿ vala valtando
Masod pelda : Az nema zerzetnek ere
detÿben wgÿ vagÿon meg ÿrwan /
hogÿ mÿkoron Parisban egÿ nagÿ ÿras
twdo doctor meg holt volna es el ak
arnaak temetnÿ : elssew napon ffeel
ÿle es monda . Istennek ÿteeletÿre
ÿdez<d>tettem . es le erezkódeek . Masod
napon meg ffel ÿle es monda Istennek
ÿteeletÿ zerent meg ÿteeltettem . meg
le erezkódeek harmad napon . meg ffel
ÿle es monda Istennek ÿgaz ÿteeletÿ
zerent el . karhoztattam / es tebbee ffel
nem tamda .. ha kÿ ennek nÿlwabban
valo eredetÿt es veegezetÿt meg akar-
ÿa

{22a}
Twdnÿ zent Bruno atÿank eeleteeben
meg talallÿa / yme hallÿok hogÿ ez k
arhozando embernek harmad napÿg va
lo halaztasa lótt leegÿen . De mÿ oka
leegÿen mÿnd ez eellÿen dolgoknak nÿ
-lwabban valo okaat . chak az wr isten
twggÿa / mÿnekewnk kedeeg kÿk hall
ÿok nagÿ feelelmes . kÿról ha kÿ tebbet
akar tanwlnÿ olwassa . zent Agoston
doctornak es Ieronimꝰ doctornak eelet
-eet . az zentóknek eeletókben .-
Harmad keppen zolwan rola . kózóns
eeges tórween . azt valhattÿok hogÿ
mÿnt ember kÿ mwlÿk . ottan nÿl
wan valo ÿteeletÿ leegzen .. es azonn
al . el vÿtetÿk az leelek vala howa
melto leend istennek ÿgassaga zerent
Awagy menÿorzagban ha eerdemlÿ
Awagy purgatoriomban awagÿ po
-kolban ; vala kÿ ennek kÿw̋le eegÿeb
et hÿend . teewólÿóg es hamÿs hÿtw̋
nek ÿteeltetÿk / wgÿ mond zent thamas
O azert zerelmes atÿamffÿaÿ . tanachot
vehetewnk az zent ÿrasnak derekabol .
hogÿ mÿndden ember annak elette ke
zw̋llÿón hozÿaa / mÿnd Idwessegheehóz
mÿnd halalahoz .. mÿnd az hatalmas
bÿrowal valo zanweteesehez : mÿgh
ÿdó vagÿon nekÿ es zabad magawal .
Addeeg tarchon penitenciat zannÿa b
annÿa sÿrassa es gÿonnÿa bÿneÿth
mÿg az ÿrgalmassagnak ÿdeÿe ÿelen
vagÿon / Addeeg fÿzessen adossagarol
mÿg morhaÿa vagÿon / Addeeg bekeel
lÿeek meg haragosawal mÿg mÿnd
ketten ez vÿlagon vannak . Addeegh
engheztellÿe meg az teremtó wr istent
mÿg eel ; mert ha az sowan halaal
el ÿeweend . mÿnd ez fólewl meg mo
-ndattakat el veezÿ embertewl . es fe
lette nehez oztan az mas vÿlagon kól
dwlnÿ . az ewt bolond zÿzeknek pel
daÿok zerent . hol ott senkÿ az eweet
masnak nem athattÿa / De az ÿrgalm
assagnak sem leezen semÿ ereÿ . zent
gergel doctornak mondasa zerent /
Harmad tanwsagwnk leezen
arrol hogÿ ha / az wr isten / ew nagÿ
ÿgassaga zerent zorossabban ÿteellÿe ee
es kemeenseegesben karhoztassa az gon
-oz /

{22b}
Kerezttÿeneket honnem mÿnt az po
ganokat Awagÿ nem ; kÿnek felele
tÿre doctoroknak mondasokbol ezenke
ppen zolhatwnk : Elezer wgÿ vagÿon meg ÿrvan
ij . petri . ij . Aquo quis superatus est . illius
et seruus est etcetera . vala kÿ . kÿnek mÿa
tta meg gÿóztetót . annak zolgaÿanak
mÿnt ha mÿkoron ember Cristusnak
zent zerelme es malazttÿa mÿat meg
gÿóztetÿk : bÿnnek ellene mondwan
es ez vÿlagnak . haat Cristus Iesusnak
zolgaÿa / ha kedeeg vÿzon ellen bÿnn
ek mÿatta el haÿtatÿk haat erdeg-
nek zolgaÿa / nagÿobban ha kÿ kerez
tÿen leend : kÿról wgÿ mond azon
bezeedók wtan . ÿob volt volna az
ollÿan embernek ha az ÿgassagnak
wtaat meg ne ÿsmerte volna es az
Idwesseegnek regulaÿaat meg ne ta
nwlhatta volna / honnem az ollÿan
nemes malaztossagbol hattra tert vol
na . Nam scriptum est Seruus sciens
voluntatem domini sui et non faciens va
pulabit multis / Mert wgÿ vagÿon
meg ÿrwan []
Az zolga : az az kereztÿen ember awag̋
zeerzetes kÿk wr istennek . fogadaas
zerent aÿanlottaak ennen magokat
es nem teezÿk wr istennek akara
ttÿaat nagÿobban meg sanÿargatta
tÿk . twdnÿa ÿllÿk honnem . az pogan
Masodzor wgÿ vagÿon bel ÿrwan
tÿzen kettód Vrban papanak bullaÿ
aban ; Twdnÿ valo dolog az . hogÿ
nehezebben keenoztatnak azok kÿk
Bÿzon kerezttÿenseegnek hÿtÿt es zer
zetesseegnek fogadasaat meg bontt
ÿaak es meg zeplósóÿtÿk ew gonoz
eeletóknek mÿatta / honnem azok
kÿk kereztÿen hÿtneel kÿl . es fogadas
-nal kÿl kÿwe mwlnak .-
Harmadzor zent Agoston ees wgÿ
mond rola . O atÿamffÿaÿ kerezttÿe
-nek . Ne byzÿwnk benne hogÿ kerez
tÿenek vagÿwnk dÿchekódween
mert chak arrol ees eróss ÿteeletót
veezewnk hogÿ kerezttÿen newet
vÿselewnk / Ha kedeeg wgÿ nem
eelewnk mÿnt kerezttÿen embernek .

{23a}
Keel eelnÿ . ÿaÿ leezen eeletewnknek
veegezetÿ / Oh zerelmes baratÿm / haat m
ÿt mondhat kerezttÿen ember mÿkoron az .
Aldot Cristusnak zent vere hwllasarol zēt
halalarol zamot kezdendnek vennÿ / es az
kereztsseegnek zentseegeeról / annak felette
menee zamtalan ÿokat wr isten adot m
ÿg eelt / ott leezen az nagÿ keserw̋seeg
nagÿ zomorwsaag . veeghetetlen banat
mÿkoron semÿ okot nem vethet : semÿ
ról nem fÿzethet / Sem<y> ÿdót sem hal
aztast nem vehet . Sem tee Sem towa
nem mehet ; De fÿzetnÿ keel awagÿ
akarÿa awagÿ nem ; ott kezdÿ az bod
gtalan leelek mondanÿ mert ÿob volt
ha isten ÿngen se teremtótte volna . ÿn
gen . ez vÿlagra se zÿlethetót volna .
honne ollÿan veelhetetlen nÿawalÿa
ra ÿwtot volna ; ÿme azert mÿnemew
feelelmes dolgaÿ leeznek embernek ew
halalanak ÿdeÿn / es wtanna / O azert m
eel ÿgón zÿkseeg zerelmes atÿamffÿaÿ
az zent ewangeliomnak bÿzonsaga zerent
[] hÿw̋ baratokat es segh
edelmes zoolzokat keresnewnk . az wr
istennek zentÿ kózzól ; awagÿ az eedes
isten zÿlew zÿz maria azzonÿwnknak
zolgalnÿ mÿg eelewnk / kÿk ha mÿb
en meg fogÿatkozwnk tamogassanak
vezedelmewnkben otalmazÿanak / fee
lelmewnkben bÿztassanak : es mÿnd
den ÿgewnkben ÿgazgassanak / Mert
az bÿzon dolog hogÿ senkÿ nÿnchen olÿ
ÿgaz . olÿ zent . olÿ ÿo eeletw̋ hogÿ kÿ
meg nem retten mÿkoron az meennÿeÿ
hatalmas bÿro eleeben ÿwtan . kÿról
eellÿen peldaat ees olwaswnk : Vala
Anglÿa orzagban zent Damonkos atÿ
ank zerzetÿben es ÿffÿw aÿoÿtatus fr
ater . mÿkoron halalara ÿwtot volna
hozÿaa gÿw̋leenek ÿo zokaas zerent Az
Iambor atÿaffÿak hogÿ vÿgaztalnak
es ÿmadnanak eerette / Azonkezben hog̋
az hora el ÿwtot volna . az halando
frater el fakada mewethwe / mÿkoron
meg kerdótteek volna okaat / felele m
ert ÿme bel ÿewe zent Edmondus
kÿralÿwnk es martÿr . az zent angÿa
lok ees bel ÿeweenek Annak wtanna
nagÿobban kezdee annal ees mewethnÿ

{23b}
Es ÿme bel ÿewe Az mÿ Zent Azzonÿw
nk maria ees azert tyztóllÿeetók ew
tet / ottan <T> Terdre esween az fraterek
Salue reginat mondanak ; Monda az
betegh frater / halaa leeǵen tÿnektók
mert nagÿ eremest fogadaa tw̋letók
ez nemes ÿdwózletót Annak wtanna
el valtozeek zyne az beteg fraternek
kezde vereytóznÿ kezde rettegnÿ / es mon
da ÿme el ÿewe az Cristus bÿro engh
emet meg ÿteelnÿ / kezde zeegen elótte
feelnÿ rettegnÿ . kezde vereÿtóznÿ / az fra
terek kedeeg wntalan tórólween . nem
gÿózÿk vala / vereÿtekeet zarastanÿ / Es
vetekódÿk vala . az bÿro elót / Neha m
ondywan wgÿ vagÿon / Neha kedeeg nem
Nem wgÿ vagÿon / Es neha kenÿeregh
vala mondwan Azzonÿom maria ne
haagÿ el / ne tawozÿaal el en tewlem . M
onda esmeg o ÿo Iesus wram : haag egÿ
keweset . Mÿkoron ffel wchwdot volna
es meg kerdótteek volna az fraterek mÿ dol
ga volt volna / felele olÿ mÿnt vÿdam
saggal .. O zerelmes atÿamffÿaÿ . bÿzonÿa
wal nagÿ ÿrgalmas az wr isten ; mert
nem akaraa hogÿ el vezneek . Es annak-
wtanna halaat adwan azzonÿwnk ma
rianak hogÿ meg segeellette volna . es
nagÿ bodogwl kÿ mwleek es mennÿeknek
orzagara meene -
Meg ezenról mas peldaat talalwnk vala
eegÿ aÿoytatus Apacchÿa leean . kÿnek olÿ
nagÿ malazttÿa vala istenÿ eedesseegre . hog̋
mÿndenkoron nagÿ aÿoÿtatus sÿrassal es erem
mel teezen vala mÿnden zolgalatot az wr
istennek es azzonÿwnk zÿz marianak . tórtee
neek hogÿ halalara ÿwta es mÿkoron zoka
sa zerent nagÿ eedes zeretettel es aÿoÿtatus
leelekkel aÿanlanaa magaat wr istennek
es azzonÿwnk marianak : azonkózben ÿeleneek
meg nekÿ az hatalmas istennek ÿteeletÿ es
meg ÿsmeree magaat kÿ annak elette nem
twggÿa vala mÿchoda leegÿen az istenÿ fee
lelem kezde rettegnÿ kezde feelnÿ . mÿnt kÿ
soha semÿ ÿot nem tett volna . Azonkózben
nekÿ ÿeleneek az zÿz maria . es monda . m-
ÿt feelz mÿt rettetz . eedes leanÿom . felele / Oh
zentsseeges azzonÿom ne hagÿ el . nam mÿ
ndenkoron nagÿ eedesseeges zolgaltalak mÿre
hatz el veznóm . Monda ewnekÿ / mÿ oka
mÿeert el keellene veznód felele / Mert

{24a}
Nem twttam hogÿ az te zent ffÿad ellÿen
hatalmas eellÿen feelelmes leegÿen . Mon
da ewnekÿ az zÿz maria / twggÿad azt ee
des leanÿom hogÿ meel ÿghen zÿkseeg
Idwesseegre az istenÿ zeretet ollÿan zyk
seeg az istenÿ feelelem ees / eeggÿk mas
ÿknaal kÿl nem lehet . ha istennek feel
elmeeben eeltel volna . haat ÿmaran
tellÿes erdemeet venneet De ÿol latod
hogÿ vala mÿt tettel mÿnd semÿnek
lattatÿk / az istenÿ feelelemnel kÿl / mee
n̋ el azert ÿobbohat meg te eeletódet
hogÿ az erek eeletót eerdemlÿed / Azth
halwan nagÿ halaat ada raÿtta azzon
nÿwnk marianak . es annak wtanna
nem tehet vala semÿt olÿ aÿoÿtatuss
aggal . hogÿ mas felól meg nem retten
vala zÿwe az hatalmas istennek ÿgassa
gus ÿteeletÿn : Es azonkeppen nagÿ sok
ÿozagot gÿóÿte <es> bodwl mwleek kÿwe
es tellÿes erdemmel meene wr istennek
zent orzagaban . kÿt mÿnekewnk ees
aggÿon atÿa ffyw zent leelek Amen .
Masod sermo penteken
Mÿeert . Cristus Iesusban zerelmes atÿam
ffÿaÿ . ez mÿ eedes teremtenknek es Idwó
zeÿtenknek aldot zÿleteese napÿa elóttw
nk vagÿon . mÿg tÿztabban lehetne leel
ekzerent test zerent wgÿ kellene elówe
varnwnk hogÿ melto dÿcheeretót es zol
galatot tehetneenk ew zent feelssegeenek
mÿnd ew eedes zÿzesseeges zÿleyeewel
De ha fondamentom zerent meg gond
ollÿon mÿkeppen azt kellÿen tennewnk
zÿkseeg elózór mÿ magwnkban ternew
nk es magwnkkat meg neeznewnk es
meg ÿsmernewnk / Constiencianknak
az az lelkÿ ÿsmeretw̋nknek kenÿweet
e meg hannwnk vetnewnk . mÿ teete
menÿek vannak meg ÿrwan / leelk
ewnknek hazaat megh sepernewnk ha
mÿ hwlladeek benne vagÿon / zÿw̋nk
nek haÿlokat ha vala zeertelen zepló
benne vagÿon / eeletewnknek zeer tar
tasaat . ha vala mÿ gonoz zokaas benne
vagÿon / erzeekenseegewnknek . haÿdan
valo teetowa haÿlasaat / es ha mÿnde
nekben vala mÿt isten ellen / es Idwó
sseegewnknek bantasara . talalwnk / m
eg ÿgazohok es meg tÿztohok mÿnek

{24b}
Elette Cristus kÿralt : es meennek fóld
nek wraat teremteÿeet Akarÿok hoz
ÿank ÿewnÿ / hallÿok rola mÿt mond
az zent ewangeliomba / kereztóló zenth .
Ianus / zent Ianus ewangelista ÿrtta meg
kenÿweenek elssew rezeeben . mond-
wan Ego vox clamantis indeserto parate
viam domino . rectas facite semitas dei
nostri / dum venerit / En az pwztaban
keyaÿto zoo / zerezÿeetek meg wrnak
az az Cristusnak wtaat / ÿgÿenesóhee
tók meg . a'' mÿ wrwnk istennek ósw
enÿeet / twdnÿa yllÿk hogÿ leegÿe
tók keezen mÿkoron el ÿewend / hogÿ
Azert ez nemes isten hÿrdetó predica
tornak Idwesseeges tanwsagaat meg
tarthassok lassok meg mÿ leegÿen az
lelkÿ ÿsmeretnek ÿozaga / kÿnel kÿl
soha senkÿ ÿol nem eelhet De sem Id
wózw̋lhet zent peter Apostolnak mond
asa zerent . j . petri / iij : eellÿetek ÿgazan
tÿ lelkÿ ÿsmerettóknek regulaÿa zerēt .
kÿben vettetót az Idwesseeg
Mÿnd ez eellÿen Idwesseeges dolgok
nak azeert nÿlwabban valo ÿsmere
tÿre harom rendbelÿ tanwsagwnk le
zen rola . Ez maÿ napon
Elssew tanwsagwnk leezen arrol
mÿ leeg̋en az lelkÿ ÿsmeret allattÿa
zerent es mÿnemew hatalmassaga
vagÿon emberben . Reea felel Aureoꝰ
magyarazwan mesterseeggel es wgÿ
mond / Az lelkÿ ÿsmeret mondatÿk
emberÿ ÿgekózetnek tekeelletes haÿ
lasa vala mÿt tennÿ awagÿ nem ten
nÿ lelkÿ eróss veegezettel . kÿnek er
telme mellee zolwan zent ÿrasbelÿ
doctorok azt veegezÿk hogÿ mÿwel
Az teremtó wr . isten / az ew kegÿelmes
ÿo voltaert embernek eeletehez lat
wan / neegÿ rend bely hatalmas ÿo
zagokat teremtót es adot embernek
Elssew mondatÿk termeezetnek tórwe
-nÿe . ezzel eelnek mÿnd az poganok
zent palnak mondasa zerent / kÿ emb
ernek ez vÿlaghÿ eeleteere ÿo es haz
nos . de maga nem Idwezw̋lnek vele
az zent kerezttÿen hÿtnek kÿw̋le .
Masod mondatÿk okossaag kÿ embert

{25a}
Secundum Aureolum / kÿ mondatÿk az leeleknek
ereÿ . Nem chak ÿonak gonoznak ÿsmeretÿ-
-re . de meeg . ÿonak ees ÿndwlattÿara ew mÿ
volta zerent . zabad akaratbol . Arrol mo
-ngÿa pogan bólch ees . j . ethi / Az okossag
koronkeed ÿora vagÿodÿk . Harmad hatal
-massaag vagÿon embernek lelkeeben . lel
kÿ ÿsmeret . kÿ mondatÿk . elsew teremtees
zerent lelkÿ vÿlagossagnak kÿról wgÿ mond
Aluarus newó doctor . Mÿkeppen Az zew
eetnóknek vÿlagossaga egÿ hazban mond
atÿk lennÿ Azonkeppen . az lelkÿ ÿsmeret
embernek lelkeeben : kÿnek mÿatta az ÿo
leelek . mÿnd ÿot gonozt meg ÿsmer / Es
mÿt keel . awagÿ nem keel tennÿ Neeg̋ed
mondatÿk Sÿnderesis : az lelkÿ ÿsmeretnek
zÿkraÿa . kÿnek oly nagÿ hatalmas ertel
-me vagÿon . hogÿ azon zem pÿllantasban
meg erzÿ es meg ÿsmerÿ . vala mÿ dolog
az leeleknek ÿawara awagÿ vezedelme
re vagÿon . Annak okaert mÿndden ha
talmaat az leeleknek koronkeed ÿora ÿzg
attÿa mÿnt ew felóle lehet . es az gonoz .
teetelnek ellene rwgodozwan . kÿt twd k
arhozattÿara lennÿ ; O zerelmes atÿamffÿ
aÿ ha ez vÿlaghÿ halando emberek mÿ
nd ez eellÿen leelkÿ hatalmas bÿraknak
es gonossaag ellen valo fwldalasok wt
-an ÿarna / es nekÿk enghedne hÿzóm
soha eegÿ ember sem karhozneek . kÿból
meg ÿsmerhettÿók az kegÿelmes wr istenn
ek hozyank valo zent zerelmes voltaat
kÿ azert teremtót volna a'' mÿ lelkewnk
ben ennÿ dragalatus ÿozagokat hogÿ sen
kÿt nem akarna el veznÿ el karhoznÿ
zent palnak mondasa zerent . j . ad Thi ij .
Haat honnan vagÿon ennÿ sok zamtal
an gonossaag emberÿ eeletben . wgÿ mo
-nd leo papa . eeggÿk sermoiaban . hogÿ
Az fórtelmes . bÿnes termeezetnek haÿla
sabol . kÿ olÿ ÿghen el . dóglette es el
ragatta ez vÿlagot . hogÿ ha Cristus Ies-
usnak malaztus gÿókerezetÿ el vÿlagra
nem zallot volna ew zent zÿleteseen
-ek es keen zenwedeseenek . barom za
maban zamlaltatneek emberÿ nemzet
es soha senkÿ nem Idwózwlhetne sem
ÿot nem tehetne De ÿaÿ zerelmes atÿ
amffÿaÿ / mÿt mondnak ez eellÿenekról
zent Gergel . es zent Bernald doctorok .
oh bÿzonÿawal el ÿew az ÿdó . mÿkoron
kÿknek mastan az gonoz bÿn meg homa
lÿosoÿtotta zemeÿt . az nagÿ keen meg nÿ-
ttÿa

{25b}
Ennen leezen embernek . meeg az maas
vÿlagon ees nagÿ keennÿa . mÿkoron az
ennen lelkÿ ÿsmeretÿ vadollÿa ewtet . Es
mÿndden gonoz teetemenÿeet . gonoz gon
dolattÿaat . gonozza valo ÿndwlattÿaat
eleÿben hozwan zemeeben hannÿa : kÿ
knek ew ellene allot volna ha ember
nekÿ enghedót volna . kÿról wgÿ zolnak
doctorok hogÿ meg az erdegókben ees vag
ÿon ez eellÿen lelky fwldalasnak keenÿa
mÿert hogÿ ewket ees ÿol teremtótte volt
wr isten de gonoz keweelseegóknek mÿatta
el veztótteek . Erról emlekózÿk zent Esaias
proffeta kenÿweenek Lxvi soha az ew lel-
kÿ ÿsmeretóknek morgo feerghók meg nem
haal . az az mÿnd erekkw̋l erekkee keenzod
nak mÿatta hogÿ az nagÿ veeghetetlen ÿoot
el veztótteek / es az teremtó wr istentewl el
zakattak kÿneet zÿneet soha nem lathattÿaak
De vÿzon ellen meg nagÿ dÿcheeretes
haznalatus batorsagus byzodalmas es
Idwesseeges leegÿen . Az tÿzta es ÿgaz lel
kÿ ÿsmeret . mÿnd eeleteeben embernek
mÿnd halala koron . es wtanna . wgÿ mond
rola zent hwgo pÿspek . Az ÿo lelkÿ ÿsme-
ret mondatÿk Atÿa mÿndenhato istennek
kellemetes palotaÿa . Cristus isten ffÿanak
aranÿas haÿloka . es zent leleknek zerel
mes temploma / Az mennÿeÿ zent Angÿa
-lóknak erwendetes vÿgasagok . wr Iesusnak
keenches haza . az mennÿeÿ istenÿ ÿgeeret
nek bÿzon edeenÿe . kerezttÿen hÿtnek zeer
zetes newezetÿ es tÿztósseeges bóchewletÿ
Istenÿ aldomasnak zaporoÿto mezeÿe . kÿ
mÿndden ÿo gÿmelches mÿwelkódettel
tellÿes es mÿndden istenÿ eedesseegnek
gÿenÿerw̋seeges kertte / veegre kedeeg mon
datÿk embernek bel chatlot kenÿwe .. kÿb
en mÿndenek meg vannak ÿrwan . kÿ
chak az nagÿ ÿteeletnek napÿan . istennek
es mÿnd ez zeeles vÿlagnak elótte nÿtta
tÿk meg . kÿról holgot newó mester meg
azt mongÿa . hogÿ embernek lelkÿ ÿsme
retÿ ollÿan mÿnt egÿ Cartha . kÿben m-
-ÿnd ÿot mÿnd gonozt bel ÿrtanak kÿból
ember meg ees ÿteeltetÿk . es onnan vee
zen mÿnd erdemót . mÿnd erek keen
ew teetemeenÿenek . eerdeme zerent . O
azert zerelmes atÿamffÿaÿ . lattÿok hall
ÿok az lelkÿ ÿsmeretnek nagÿ dragalatus
voltaat . azert felette ÿgen keel ewtet ków
etnewnk : kÿ mÿat ennÿ sok ÿot leelhetwnk

{26a}
Masod tanwsagwnk leezen arrol
Mÿnemew lelkÿ ÿsmeretót keel ember
-nek kówethnÿ hogy Idwesseegenek haz
-nalattÿara leegÿen : Oka ez mert me
nee sok zamtalan gondolattÿa tamad
hat embernek zÿweeben . ÿo<.> es gonoz
Annee zamtalan lelkÿ ÿsmeretÿnek
zÿkraÿa ees tamadhat ew leelkeeben
kÿk kózót ha nem twdand valaztanÿ
hamar vezedelemben eshetÿk ember . kÿ
-ról wgÿ mond zent Bernald doctor . Nem
aloÿtom hogÿ ÿghen melto leegÿen az
erek Idwesseegre . vala kÿ ennen ÿsmere
tÿnek wtaan nem ÿaar : Doctoroknak
azert mondasok zerent Nÿolcz rend belÿ
lelkÿ ÿsmeretóket talalwnk emberÿ eelet
-ben . kÿkból meg ÿsmerhetÿ mÿndden
ember magaat ha ÿo . awagÿ vezedel
mes lelkÿ ÿsmeretÿ leegÿen -
Elssew mondatÿk felette vakmerónek
kÿról wgÿ mond zent Ber . do : Nemeel
lelkÿ ÿsmeret vagÿon . ÿollehet ennen
magaban cheendez demaga nem ÿo . M
ÿnt kÿk . bochanatnak remeensege alat
veetkóznek : Mondwan . ah nem gond-
-ol aproleekkal wr isten . Az ollÿan lel
kÿ ÿsmeret felette feelelmes es atkozot
wgÿ mond zent Agoston do : Pelda mÿ
nekw̋nk Adam ewa . Azonban esÿk
Anticristus ees . ij sniarus azert atkozot
leezen . Masod lelkÿ ÿsmeret monda
tÿk felette zeelesnek . Mÿnt kÿk boch
anando bÿnnel es eellÿen ollyan ha
lalus bÿnnel semÿt nem gondolnak
hanem ha kezeeben foghÿaak : mÿnt
kÿ<k> istenre . az zentókre awagÿ lelkeere
eskw̋zÿk semÿnek twggÿaak ha nem
ha az bÿro eleeben vonzÿaak / kÿról
wgÿ mond zent Esaÿas proffeta kenÿ
weenek ewtód rezeeben . ÿaÿ annak
kÿ az gonozt ÿonak : es az ÿot gonoznak
mongÿa . az vÿlagot seeteetnek <.z> az
homalt vÿlagnak : De vannak ollÿak
kÿk azt zoktaak mondanÿ : en vezóm
bÿnnee awagÿ nem twdom halalus
bÿnnek es nem veetkózóm benne Reea
felelween zent Tamas . Bonauentura
hogÿ nem menekódÿk meg ember raÿ
-tta : mert wr istent senkÿ meg nem ch
alhattÿa kÿ mÿndent nÿlwan twd es
ÿsmeer

{26b}
Harmad lelkÿ ÿsmeret vagÿon felette rÿ-
wÿd . es zoross . mÿk mÿkoron kÿ az kÿnÿ bo
chanando bÿnt ees nagÿ neheez halalosnak
ÿteelÿ pelda mÿnt kÿ trwffaban hamÿss be
zeedót zalazt kÿwel senkÿnek nem arth
Awagÿ almaban fórtelmet zenwed . m-
ÿndden gonoz akaratnaal kÿl / Awagÿ
ha zokot ÿmachagaban el haagÿ . sok dol-
ga mÿat / Ez eellÿen zeerzetesseeg sem dÿ
cheeretes . Mert wgÿ mond az ÿraas / Medium
tenere beatum est . kózbe vetót dolgot tar
chon bodoggaa leezen . kÿról wgÿ mond
zent Ber . do . Quod est nimium vertitur in vicium
Akkÿ . felette vagÿon . bÿnnee leezen Et
ecclesiastici vij / Ne leegÿ . felette ÿgaz awagÿ .
zent . erthween tennen aloÿtasod zerent
Awagÿ ; bólcheb annaal . mÿnt zÿkseeg
es ÿllÿk lennÿ : zent pal apostol . meg <.>
azont byzonoÿttÿa . Noli altum sapere sptime /
Neegÿed lelkÿ ÿsmeret vagÿon megh
haborodot / Mÿkoron ember kÿlemb kÿ
lemb zÿweenek gondolattÿaban esÿk
es nem twd mÿt tennÿ . O meel ham
ar ketseegben esÿk az ollÿan ember .
Annak okaert zÿkseeg ÿollehet akkoron
ember . az banat es keserw̋seeg . De
nem keel magaat nekÿ ereztenÿ . ha
nem wr istennek zent ÿrgalmassa
gahoz keel folÿamnÿ es az vÿgazta
lo zent leeleknek malazttÿaat keer
nÿ . kÿ mÿat mÿndden nehesseeg
meg feÿtetÿk / mÿndden ketsseegh
meg bÿzonwltatÿk / es mÿndden
tÿtok ky nÿlatkoztatÿk wgÿ mond
zent Ber . doct .-
Ewtód lelkÿ ÿsmeret vagÿon . fór
telmes : kÿk mÿkoron . mast lathnak
akar mÿnemew bÿnben esnÿ . felette
ÿghen wtallÿaak es zÿdalmazÿak
zem latomast . ewk kedeeg ezer an-
neewal nagÿobbat teeznek kÿról
semÿ Constienciat nem tarthnak .
Pelda ha kÿ pentókón zombaton
nem beÿtól . nagÿ bÿnnek vallÿak
De ha ewk zegeenÿóket nÿwznak
foztnak es artatlan vert onthn
ak awagÿ eegÿeb vezedelmes by-
nben

{27a}
Elnek wgÿ wakoÿtotta meg ewket az
pokolbelÿ erdegh az bÿnnek kellemetessee
ge mÿat . zent Isaÿas proffeta mondasa
zerent hogÿ semÿnek twggÿaak es az
hatalmassagot tórweennek twggÿaak az
ÿgassaag helÿót . kÿnek mÿatta mastan
el merw̋lt ez vÿlaag Luc xj .-
Hatod lelky ÿsmeret mondatÿk feelel
mes awagÿ tantorgoo : mÿnt mÿkoron
ember . mÿndden kÿsdedben aloÿttÿa
magaat halalus bÿnben esnÿe . mond
wan ÿaj vram isten nem tudom m
ÿkeppen bantottalak meg / O meel nagÿ
bÿnes vagÿon / Gÿonasnak ÿdeÿn meg
ollÿakat gÿonÿk halalus bÿnnek . hog̋
ÿnkaab ÿo mÿwelkódet honnem bÿn
volna . Ez eellÿen dolog gÿermekseeg
es nem tekeelletesseeg . Annak okae
-rt kerdees tamadhat . hogÿ ha kÿnnÿen
leezen az halalus bÿnnek esetÿ awagÿ
nem .. Reea felelhetw̋nk ÿrasbol . kÿk
kózót zent Agoston doctor ees wgÿ m
-ond . Ha kÿ magaat nem otalmazÿa
hamar lehet . De oh ha wr istennek fee
-lelme es tÿztóletÿ zemeÿnk elót for-
gand . kÿnnÿen meg ohattÿa ember ma-
gaat . erról zool zent dauid proffeta psᵒ
xxxiij zent leelek mÿat mondwan . ÿew
yetók eede ffÿaÿm halgassatok enghemet
ha kÿ mondanaa / mÿt akarz mondanÿ / iste
nnek feelelmeere tanoÿtlak tÿteeket / haÿolʼʼ
el az gonoztwl . es teegÿ ÿot . keress bekesee
gót es kówessed ewtet . Ha kÿ ez nemes
zent leeleknek tanacchaat meg akarÿa tar-
tanÿ hÿzóm hogÿ nem hamar esÿk halal
-os bÿnben . Wgÿ mond rola zent Rik de
s . victor . Az halalus bÿn . mÿnt ennekē
lattatÿk soha nem lehet embernek nagÿ
tóredelmeenel kÿl . Barattÿanak nagÿ serel
meenel kÿl . es wr istennek nagÿ wtalatt
-ÿanaal kÿl / Bodog ember azert az . kÿ koro
-nkeed feelelmes bochnek mondasazerent
hogÿ wr istent meg ne banccha . kÿ hÿzóm
hogÿ sem lehet istennek segheeÿtó malaztt
ÿanaal kÿl . Heted lelkÿ ÿsmeret mon
datÿk teewolgó . kÿben eelnek az poganok
es az erethnekók / Es velók eegÿetemben
az gonoz kerezttÿenek kÿk ÿffÿwsagoktwl
foghwa gonoz zokasban newltek ffel . es
sem kÿ . nem akarnak belóle ternÿ . sem
meg nem gÿonnÿaak . sem meg nem zan
-nÿaak De kÿ annal ees vezedelmesb mast

{27b}
Es azon vezedelmes eelettre es Zokasra tanoÿ
thnak / mÿnd azon atal azt hÿzÿk hogÿ m
enyorzagra mennek . O meel . chalard es
hamÿs hÿt es remeenseeg . vezedelmes
lelkÿ ÿsmeret es bÿzodalom . mert meróm
monDanÿ hogÿ eegÿ ponctban pokorra
merw̋lnek Azert mÿndden atÿamffÿanak
es zerelmes baratomnak wr istennek m
alazttÿa mÿat tanachot adot vala kÿ ez
ÿraast hallÿa es olwassa . hogÿ ez fólewl
meg ÿelentót lelkÿ ÿsmeretókben megh
ne maraggÿon halalÿg . De kÿ zaggassa
zÿweeból lelkeeból . es penitenciat tarch
on rola . Mÿnemew wton keedeeg keellÿ
en ÿarnÿ . mÿnemew eeletben zokasban
eelnÿ / es mÿnemew lelkÿ ÿsmeretben
halalÿg meg maradnÿ ÿewÿen eede ha
llÿa lassa . olwassa es tarccha . mÿg eel .
Nÿolczad . lelkÿ ÿsmeret mondatÿk Isten
keppen Idwesseeges : felette ÿo . es bÿzodal
mas kÿról wgÿ modnak zent Ber . zent hwgo .
ÿollehet sok fele lelkÿ ÿsmeret leelettetÿk De
maga annaal ÿob nÿnchen mÿnt kÿwel em
ber ennen magaat meg ÿsmerÿ / Az byzon
bólccheseeg mÿkoron ennen magarol megh
ertekózÿk . Az bÿzon kÿral kÿ ennen mag
aat twggÿa bÿrnÿa . Az olÿ ember twd
ÿol eelnÿ ha gonoztwl tudnÿa magaat otal
maznÿa / Azert mongÿa zent hwgo vbi supra
puni preterita . futura fuge et si tentari te
sentis non consencias . et erit semper pura constiencia
El mwlt byneÿdet gÿeterd meg . ÿewendók
elól fwss el . <es> az az tawoztasd el . es ha ÿe
lennen keseertetót tamad . ne enghegÿ ne
kÿ ha ezenkeppen teez . koronkeed leezen
teneked tÿzta lelkÿ ÿsmeretót . Mert ott
vagÿon az ÿo es tÿzta leelek . hol kÿnek
zÿwe zeplótelen . Bezeede bÿzon . teetemee
nÿe ÿgaz . Ha ÿg̋ eel ember . erekkee eel H .
Engheggÿe atÿa ffyw zent lelek zent harom
saag malazttÿaat reea . ⁊c .
Harmad tanwsagwnk leezen arrol
hol ott talalhatnank ÿo teekeelletes lelkÿ
ÿsmeretnek peldaÿaat : kÿról zereewel valo
tanwsagot vehetneenk / O kÿ ÿo tanach
ÿob annal az kerdees . kerdeesneel az tanw
sagh . De ne mennÿewnk mezze eerette
mert wr isten<.> meg atta ezen maÿ napon
Gondollÿok meg azert rÿwÿdeden zolwan
rola . mÿnemew nap vagÿon . ma es mÿ
nemew

{28a}
Dolgokat chelekódót wr isten ez maÿ na
-pon es azonnal meg ertókózw̋nk rola
mert wr isten meg atta . a''mÿt keewa
-nwnk : Wgÿ olwastatÿk Moÿses el
-ssew kenÿweenek eleÿben / hogÿ hatod
napon az az ez maÿ napon teremtee
wr isten az embert . Az mas Moysesn
ek az az Cristus Iesusnak zent ewange
liomÿ kenÿweeben meg wgÿ olwasta
tÿk hogÿ meg azon napon valtaa m
eg zent vereewel halalawal az embert
Azon napon hozaa kÿ az halalus fog
-sagbol az reeghÿ zent atÿakat / Allÿ
wnk meg eett . Allÿwnk meg zerel
mes atÿamffÿaÿ . Cristus Iesusnak ald
ot zent kereztffaÿanak alatta . Allÿwnk
meg wr isten ffÿanak ÿteeló zekÿnek
elette es hallÿok bodogssagus zent
Agoston doctor atÿankat mÿt mond ett
ez arant ; keth gonoz teewó tolwaÿo
kat olwaswnk Cristusnak magas kerezt
ffaÿanak alatta allanÿ / kÿkón ÿegÿez
tethnek mÿnd ez vÿlagon valo kerez
ttÿen neepek . Az ÿo lelkẃ tolvaÿon
kÿknek ÿo lelkÿ ÿsmeretók vagÿon
Az gonozon kÿknek vezedelmes vag̋on
ÿme mÿnd ket ffeel kerezttÿen merth
Cristusnak zaztoÿa alat vannak . az zēt
hÿtnek vallasa zerent : mÿnt zent
zool rola Omnes fatentur se nosse deum factis
autem negant Mert mÿnd nÿaÿan azt
vallÿaak hogÿ ÿsmerÿk istent . De
maga teetemeenÿekkel ellene mond
-nak . es meg tagaggÿaak . O vÿlag
vÿlaag kÿben fóldenÿg el bwrwltal
Tenkeenchw̋l ffel ÿmaran . es lassok
meg mÿkeppen . wrwnk Iesus Cristus
az ket tolwaÿ kózzól meg bÿzonoÿtaa
kÿnek leeg̋en ÿo lelkÿ ÿsmeret es
kÿnek gonoz . Meg mwtata towa
bbaa . kywel teezen ÿrgalmassagot
es kÿwel kemeen ÿteeletót Megh
towabba kÿt hozÿaa akar fogadnÿ
es kÿt zÿne elól kÿ rekeztenÿ . Meg
mwtataa veegre kÿt akar Idwezóÿ
-tenÿ es kÿt erekkee el karhoztatnÿ
ÿme ÿgassagus es tekelletes pelda

{28b}
Ime hol vagÿon az nagÿ chodalatus bólcch
esseeg . kÿnek twdomanÿa foghatatlan . es
ÿteeletÿ veeghetetlen . Mert lattÿok ele
zór az <...> penitenciara teró tolwaÿt Id
wózóÿtee : Az masÿkat gonossagaban m
eg vakwltat erekkee el hagÿaa karhoz
-nÿ : Masodzor lattÿok hogÿ az megh
tert <.> tolwaynak kenÿergheeseet meg
halgatwan . wgÿ monda .. ÿmaran h
alalanak ÿdeÿn byzon mondom velem
leez ma paradÿchomban / Az gonoz tol-
waÿnak kedeeg semÿ ÿot nem felele Ann
ak ÿegÿeere hogÿ az ÿokról wr isten gondot
vÿsel az gonozokrol kedeeg semÿt / Harm
adzor lattÿok hogÿ wrwnk Iesus az ÿo
tolwaÿt . ÿoghÿara hagÿaa meg fezeÿtet
nÿ es az gonozt bal felól . Annak tanw
sagara . mert mÿkoron az wtolso ÿteele
ttre ÿewend . az ÿo lelkÿ ÿsmeretw̋k ÿob
felól alnak . Az gonozok kedeeg bal felól
mert semÿ eremet . semÿ vÿgaztalast
nem eerdemnek . De erek vezedelmet .
Neegÿedzór lattÿok <lattÿok> hogÿ wrw-
nk Iesus az magass kereztffan ÿob kezeet
vetee az ÿo tolwaÿra . aldomasnak ye
gÿeert Az baal kezeet kedeeg az gonoz
tolwaÿra erek atoknak peldazattÿara
Azonkeppen leezen az wtolso napon ees
Az ÿo lelkÿ ÿsmeretewket meg algÿa
mondwan ÿevetók el tÿ en atÿam
nak aldottaÿ . Az gonozoknak kedeeg
mÿnd ew erdegh tarssassaghÿwal . En
atÿamnak atkoztaÿ meennÿetók el az
erek tÿre . Math . xxv . Ewtódzór latt
ÿok azzonywnk mariat ees ÿob felól alla
nÿ Iesusnak honnan az ÿo lelkw̋ tolwaÿ
kÿn meg ÿsmertetÿk hogÿ az ÿokat valog
attÿa hozÿaa wr isten . Hatodzor azt ees
olwassok hogÿ wr Iesus az magass kereztffa
rol . mÿnd feÿeet . mÿnd zemeÿt zaÿaat ÿob
felee haÿtotta . nÿlwan valo zeretetnek okaert
Hetedzór ew zent ffÿleÿt ees ÿora haÿtotta
mÿwel hogÿ eremest meg halgattÿa ew
ÿmacchagaban kÿnek ÿo lelkÿ ÿsmeretÿ vag̋on
Veegre ew zent oldalaat zÿweet ees onnan
a''felól nÿttataa meg . kÿról wgÿ mond
zent Agoston doct . O bodog lelkÿ ÿsmeretnek
tÿztassaga O aldot leelky ÿgÿenesseeghnek
erwendetesseege . kÿ vagy gÿenerw̋seegh
nek paradÿchoma . zeep yllatw vÿragok
kal meg fÿzetót . Istenÿ malazttal megh .

{29a}
Hÿmtóztetót . eeló kwth folÿassal meg ned
wesewltetót Cristusnak nÿwgodalma . Ist
en ffÿanak reÿtók Cellaÿa kÿt . órÿznek
es kewrw̋l fekw̋ssnek mÿnd az mennÿ
eÿ seregók / yme zerelmes atÿamffÿaÿ
ha Idwózewló leelek . es mÿndden aÿ
oÿtatus zÿw̋ ember ha nemesbet es
dragabbat ha ÿozagosbat . es malaztosbat
talalhat enneel . mÿndden lelkÿ ÿsmeret
kózót Erról zool az eedes zent paal apostol .
[] Iam conuersacio nostra incelis est . At
ÿamffÿaÿ / ÿmaran a'' mÿ nÿaÿaskodaswnk
mennÿekben vagÿon / Azonrol zent
Agoston doctor atyank meg wgÿ mond
O zentsseeges lelkÿ ÿsmeret kÿ ÿollehet
test zerent ez fóldón leegÿ .. De maga lak
odalmat mennÿekben vagÿon / istenn
el lakozÿk nÿwgozÿk erw̋l vÿgad . kÿt
mÿnekewnk ees engheggÿen az megh
fezewlt es bÿnesekeert meg holt Es
ffeel tamadot Cristus kÿral Amen .
Harmad ser̄o zōbathon
Wr Iesusban Cristusban zerelmes atÿa
mffÿaÿ mÿnek elette vala mÿ lelkÿ tan
wsagról akarnank zolanÿ . lassok meg ez
maÿ zent Epistolanak ertelmeet : kÿt meg
ÿrtt zent paal apostol / Tessalonÿa bely
eknek ÿrtt masod leweleenek masod ree
-zeeben / meel Capitulomnak elótte keerÿ
az ott valo wÿ kerezttÿenóket hogÿ meg
maraggÿanak az ÿo zandekban . az zent
hÿtben istenÿ es atÿaffÿwÿ zeretetben .
es wr istentw̋l veett zent paracholatb
an ; es hogÿ bekeseegósók leegÿenek m
ÿndden tÿredelmesseeggel azokhoz kÿk
raÿtok nÿomorwsagot es haborwsagot
lazzathnak : kÿknek wtanna mÿnd erdem
ók mÿnd nÿwgodalmok leezen erekkw̋l
erekkee / mÿkoron az aldot wr Iesus <.> Cri
-stus meg ÿelenendÿk menból / akkoron
az ew zentÿt meg dÿchóÿhtÿ az ew isten
segheenek meltosaga zerent : Az gonozok
nak kedeeg erek vezedelmet aad . el
ÿzween ewket ew ÿozagus voltanak
dÿchóseeges zÿne elól / Annak ez zent
Apostol A<n>ggÿa magaat es kenÿeregh
ween wr istennek hogÿ ew zent ma
lattÿanak mÿatta tarccha meg ewket

{29b}
Ez zent hÿtnek erósseegeben ew zent newee
nek meltosagus tÿztóssegeert / Ez eellÿen ee
des tanwsaghnak ottanna kówetkózÿk ez
maÿ zent Epistola . mondwan .
Epistola
[A]Tÿamffÿaÿ keerlek tÿ
tóket mÿ wrwnk Iesus
Cristusnak ÿewetelÿn
ek mÿatta es a'' mÿ gÿ
ewlekózetewnkre ewb-
-enne hogÿ ne hamar
tawozÿatok el tÿ ezótókról . meg se re
ttennÿetók / se ÿewendó mondas mÿat
se hÿr mondas mÿat . se lewel mÿat
olÿ mÿnt mÿ tewlw̋nk kÿldetót v
olna / hogÿ ÿmaran el kózelgetót v
olna wr ÿewetelÿnek napÿa Se-
nkÿ tÿtóket el ne hÿtessen vala mÿ-
keppen / Mert mÿnek elette az kózón
seeges haborwsaag el nem ÿewend . es
bÿnból zÿletót ember vezedelemnek
ffÿa meg nem ÿelenendÿk . anticristus
ky mÿndennek ellene mond . es wr
istenneel mÿndenben ffeellÿeb magaz
tattÿa magaat / es feellÿeb tÿztóltetÿ
wgÿ hogÿ az eeló istennek temploma-
ban ÿltepÿg ( ertween Ierwsalemben
azt ÿelentween hogÿ ew leegÿen az
Cristus istennek ffÿa / Nem emlekóz-
tók ee rola .. mert mÿkoron ott nala-
tok volneek / ezent mondom valeek tÿ-
-nektók . azert a''mÿnek meg keel tellÿe
-sódnÿ ÿol twggÿatok / chak hogÿ ÿmar
-an ÿdeÿnek kel telnÿ / Mert ÿme me-
egh mastan ees alnoksagot zóróz / azert
tarccha . kÿ tarttÿa mÿglen reea ÿwt
Es hamar meg ÿelenÿk az alnok em-
ber : kÿt wr iesus meg ólʼʼ ew zaÿan-
ak leelkeewel / es el tórÿ ew ÿewete-
lÿnek bÿzon hatalmassagawal / ⁊c

{30a}
Ewangeliom
Mÿert ez maÿ zent ewangeliomot ez ÿew
endó vasarnapon ees eeneklÿ anÿazēt
egÿhaaz . nem zÿkseeg eett bewtw̋ zerent
meg ÿrnÿa sem helt awagÿ ÿdót vele
foglalnÿ -
Megh lathwan azert Zerelmes atÿamffÿ
aÿ / es meg erthween . mÿnd az zent Ep
istolanak . mÿnd az zent ewangeliomnak
lelkÿ es bewtw̋zerent valo ertelmeet .
nagÿ sok ÿo tanwsagokat talalwnk
ew bennók mÿnd mastanÿ ÿdóre mÿ-
-nd ÿewendóre ÿdóre / mÿwel hogÿ az
zent epistolaban bodogsagus zent paal
apostol . emlekózÿk az vezedelmes Anti
cristusnak ÿewetelÿról : Az zent ewa
geliom kedeeg wr Iesus Cristusnak els
-ew ez vÿlagra ÿewetelÿnek ÿdeÿról
Annak okaert eggÿknek masÿknak
nÿlwabban valo ertelmeere harom
rend belÿ tanwsagwnk leezen rÿwÿ
dedón . doctoroknak magÿarazattÿok
zerent az zent ÿrasbol
Elssew tanwsagwnk leezen ar
-rol . mÿnemew ÿegekból ÿsmertetÿk
megh . Anticristusnak hamar valo ye
wetelÿ Doctoroknak mondasokban wgÿ
talallÿok hogÿ addeeg az wtolso ÿteelettre
Cristus el nem ÿew<.> Sem ez vÿlaagh
el nem veegezÿk . mÿg nem Anticristusnak
el keel ÿewnÿ / kÿt nagÿ sok ÿrassal m
eg byzonÿoÿthatwnk / wgÿ vagÿon meg
ÿrwan Daniel proffeta kenÿweenek viij
rezeeben Mÿkoron ez vÿlagnak alnoksa
ghÿ meg sokaswlannak akkoron tamad
eegÿ zeegÿentelen kÿral az az mÿndden
gonossaggal tellÿes . kÿt magÿaraznak le
nnÿ Anticristusnak / Meg wgÿ mond Osee
iij hogÿ Anticristusnak ÿewetelÿ koron .
felette ÿghen el beewól ez vÿlagon . az
gonoz gÿlkossaag . ragadozaas . fesweenseeg
keweelseeg . fórtózetnek wndoksaga / es
vala kÿ teb gonossagot tehet az dÿcheeretes
leezen . Item Math xxiiij meg wg mond
az zent ewangeliom / El bewól az alnok
saag es meg hÿdegw̋l sokakban az zent
zeretet Item prover ij . kÿról bólch megh

{30b}
Wgÿ mond / azon erw̋lnek vÿgadnak m
ÿkoron gonozt tehetnek . eegÿ ÿegÿe azert
mÿkoron ez vÿlagon eellÿen gonozsagokat
latandwnk . De ha ez bÿzon kÿwel tellÿes
ez vÿlaag haat hÿhettÿek hogÿ awagÿ
el ÿewt / awagÿ ezennel el keel ÿewnÿ
mert ÿme nÿlwan lattÿok hogÿ semÿ
emendacio ez vÿlagon nem leezen De m-
ÿg towaab towab . gonozbak leeznek em-
berek . Masod nÿlwan valo ÿegÿe
hogÿ kezenseeges haborwsagnak es had-
akozasnak ÿdeÿn keel el ÿewnÿ : mÿkoron
semÿnemew bekeseeg nem leezen ez vÿ
lagon . Math xxiiij Neep neepre tamad Es orzag
orzagra tór / mert wgÿ vagÿon meg
ÿrwan Apok ij hogÿ Az pokol belÿ Sa
than az fogssagbol es kótelból . kÿwel wr
isten ewtet awagÿ wr istennek akarattÿabol
zent Mÿhal Archangÿal meg kótózte
volt ezer eztendeeg . meg odoztatÿk es
ez vÿlagra ÿew ez vÿlagot meg hab
oroÿtanÿ / kÿt ÿmaran hÿzw̋nk es
hallwnk bel tellÿesódótnek lennÿ / Azert
vagÿon ennÿ vezedelem ez vÿlagon .
Harmad nÿlwan valo ÿegÿe / mert
nagÿ ehseegnek ÿdeÿn ÿew el / kÿról
az zent ewangeliom Luc . xj wgÿ mond
Mÿnden orzag . ew magaban meg oz-
olwan el pwztwl . ezeket lattÿok m
astan nÿlwan lennÿ : mert ÿme sem
zanthatnak sem vethetnek kÿert el keel
fogÿatkoznÿok embereknek / ozlast kedeeg
es zakadozast egÿ mastwl mÿnd<...> ez zee
les vÿlagon nÿlwan latwnk /
Neegÿed nÿlwan valo ÿegÿe . mert
zenetlen valo dógh halaal ÿdeÿn
keel el ÿewnÿ : ezt ees mÿndden orza
kon keed nÿlwan latwnk hallwnk w-
ralkodnÿ -
Ewtód ÿegÿe . mert nagÿ sok orzagok
el ÿdegónewlnek Romaÿ bÿrodalomt-
-wl ij Tessalon ij . Ezt ees mastanÿ
ÿdóben nÿlwan hallÿok lennÿ
Hatod ÿegÿe / mert akkoron eretneksee
gók tamadnak anÿazent egÿhazban
es el zakadnak Romaÿ zent zektewl .
erról senkÿt ne kergÿewnk kÿt zem
ewnkkel nÿlwan latwnk / ez atkozot
luterben lennÿ : kÿ nagÿ sok orzagokat meg

{31a}
Dógletót atkozot hÿteteesewel Heted
nÿlwan valo ÿegÿe ; mert nagÿ sokak
hamÿs keepwtalo zeerzetsseegóket tamaz
thnak . hamÿssaghnak alatta hogÿ mÿw
el mast el hÿtessenek . kÿról zent paal
zool j . Tessalo / iiij / Az zent ewangeliom
meg azonkeppen Math xxiiij tamad
nak wgÿ mond hamÿss Cristusok es ha
mÿss proffetaak . es zamtalan neepeket
hÿtetnek el . O teremtó wr isten me
nnÿen vannak mastan eellÿenek ez
nÿawalÿas vÿlagon kÿk hamÿss zeer
zetseeg alat chak magokat eeltetÿk /
Nÿolczad ÿegÿe . mert az ÿdóben nagÿ sok
an el zakadnak ez zent hÿtnek zent-
seegeetw̋l . O meennÿen vannak ma
stan tórók orzagban . kÿk awagÿ halal
twl valo feeltekben . awagÿ ez vÿla
ghÿ gÿenÿerw̋seeghnek mÿatta / el haÿ
lottanak az pogansagra . Azonkeppen
az atkozot luternek . regulaÿa alat kÿk
mÿnd erdeghnek attaak ennen magok
-at es Cristusnak ÿrgalmassagatwl el
zakattanak . kÿknek keen nÿttÿa zemeket .
Kÿlenczed nÿlwan valo ÿegÿe mÿ
koron Anticristusnak el keel hamar .
ÿewnÿ / ez vezedelmes gÿarlo vÿlag
nak rokon kówetkózew fogÿatkozasa
mert eeggÿk masÿknak halalaat es
vezedelmeet meg ÿelentÿ . ha eeggÿk
el ÿewend ottan az masodÿk wtanna
kówetÿ . O zerelmes atÿamffÿaÿ ha ze
meÿnket ffeel emellÿók ez feelw̋l m
eg ÿelentót ÿegÿóket ez mastanÿ veze
delmes ÿdóben mÿnt nÿlwan lattÿok
hallÿok lennÿ . kÿre nem hÿzóm hogÿ
teeb bÿzonsagot zÿkseeg ÿrasbol keresnÿ
Hanem ha chak fÿleÿnk kewansaga-
nak akarwnk kedwet keresnÿ : Wgÿ
mond rola bodogssagus zent Ber . doct .
Az reeghÿ kegÿetlen pogan kÿraloknak
ÿdeÿn bÿzon az . hogÿ nagÿ haborwsa
got zenwedót anÿa zent egÿhaaz . Ann
aal nagÿobbat . az hÿtetlen eretnókók-
nek ÿdeÿn . Annaal ees nagÿobbat az
hamÿss kerezttÿeneknek ÿdeÿn : mÿnt
mastanÿ ÿdóben : kÿknek mÿatta zamt
alan leekek veez el .. De mÿnd azokn
aal erósseb es nagÿob haborwsaga lee
zen . Az atkozot Anticristusnak ÿdeÿn
Eggÿ oka . mert akkoron anÿa zent egÿ
haaz meg zónÿk mÿndden zentseegtw̋l

{31b}
Mÿndden hatalmatwl . es zolgaltatasatwl es
Senkÿ nÿlwan kerezttÿennek nem merÿ mag-
aat vallanÿ . mert vala kÿ azt teezÿ ottan
halalaat leelÿ . Maas oka mert nagÿ eróss
haborwsagok leezen akkoron az zeeghen kerez-
ttÿeneknek kÿ soha nem volt kezdettewl
foghwa / kÿról zent Gergel doctor megh .
wgÿ mond . xviij / moralium Az ÿdóben
az agh ellenseegh . pokolbelÿ Sathan mÿnd
ez zeeles vÿlagot meg haboroÿttÿa . Es
anneewal nagÿobban ellenók tamad az ÿok
nak . mÿneewel hamarab lattÿa ez vÿlagot
el veegeztetnÿ / Wgÿ mond Origenes doct
ees rola ; super Math . mÿkeppen wr Iesus
Cristus zÿleteseenek es ez vÿlagra ÿewete
lÿnek ÿdeÿn mÿnd ez zeeles vÿlagon
bekeseeg vala . wr istennek hatalma m
ÿat Azonkeppen az masÿk Anticristus
nak ÿewetelÿnek ÿdeÿn el veetetÿk
az zent bekeseeg ez vÿlagrol es vezedel
emmel haborwsaggal . hamÿssaggal es
mÿndden gonossaggal tellÿk be . pokolbelÿ
erdegnek hatalma mÿat / Dicebat quis
Mondaa vala kÿ mÿnemew ember leezen
Anticristus . ÿollehet zemeeróm rola zolanÿ
az ew atkozot eeleteenek okaert : de rÿwÿ
dedón mÿnt ÿllÿk meg twdnÿ . wgÿ
olwassok ÿrasban hogÿ tÿzta ember leezen
zÿleteese zerent de annak wtanna pokol
belÿ Sathan hatalmat veezen raÿtta m
ÿnd leelkeen testeen es akarattÿara haÿ
ttÿa : zÿletÿk kedeeg Corozaÿn varasban
es neweltetÿk ffel Betsaÿdaban : eleÿn
habornak eletw̋nek mwtattÿa magaat
hogÿ chak nekÿ hÿggÿenek . de maga
mÿnden gonossaggal tellÿes leezen . es
erdeghÿ hatalmal ÿewendóket mond es
bel telnek : fóldben el reÿtót keenchóket
mÿnd meg leel es annak mÿatta nagÿ
hatalmat veezón es sokakat el haÿth
ha kÿ nem enghed meg óletÿ : es veegre
isten newón ÿmattattÿa magaat nagÿ
keweelsegeeben ; De monte Caspÿo Az
tÿz nemzetóket az veress Sÿdokat kÿ
hozÿa<.> es mÿnt nekÿ engednek valw-
an . ewtet az bÿzon Messÿasnak kÿt
meegh mastan ees varnak el ÿewnÿ
kÿkról wgÿ mond az ÿraas hogÿ nÿerss
hwsth eeznek . es mÿnd embert / mÿnd

{32a}
Egÿeb barom allatot nÿerssen meg emeeznek
Azoknak mÿatta Anticristus nagÿ weer ontast
teezen ez vÿlagon De eegÿ Iambor Romaÿ
kÿral mÿat mÿnd meg ólethnek : Azon ÿ
-dóben kÿ bochattÿa Anticristus ellen : Az m
enÿbelÿ . teremtó wr isten . paradÿchombol
ÿllÿest / es Enokot Az reeghÿ zent proffetaak
atÿakat predicalwan az zent hÿtót kÿeert
zent martÿromsagot zenwednek Ierwsalem
-ben . De wr isten<.> esmeg ffel tamazttÿa ew
-ket es mÿndeneknek latasaara . mennÿek
nek meennek ffeel .. Azt lathwan az zeeg-
een neepek sokan ternek tóredelmesseegre
es az zent kerezttÿenseegre : Annak wtanna
harmad ffel eztendó bel telween / wr isten
meg eleegódÿk az gonoz erdengós ember
nek ees eeleteen . Es zent Mÿhalnak hag̋
wan meennÿel ÿttetÿ meg es pokolnak
vermeere vettetÿk alaa ; ÿme zerelmes a
-tÿamffÿaÿ hallÿatok mÿnemew nagÿ
rettenetes . es vezedelmes dolgok leeznek ez
vÿlagon ha kÿ Idwezw̋lnÿ akar azon ÿm
-aggÿa isteneet hogÿ az ÿdóket bator ne eerÿe
mert zoross leezen / az napokban bel ffeernÿ
Ha kÿk kedeeg bÿnben eelnek ÿgaz ÿdee
ha kÿwe ternek belóle es penitenciat tarth
nak . mert maÿdan el fogÿ az dragalatus
ÿdó es erekkee meg sÿrattÿa hogÿ el hal
-aztotta . mert teb ÿdó ennek wtanna soha
nem leezen -
Masod tanwsagwnk leezen arrol -
Mÿkeppen keel embernek magaat hala
lahoz keezóÿtenÿ : Doctoroknak mondasok
bol ez Idwesseeges kerdeesnek harom ÿeles
okaat talalhattÿok : Elsseew zent paal Apos
tol mondasa Ad ebre v . Mÿndden
embernek el veegeztetót . ÿstenÿ ÿgassaag
zerent egÿzer meg halnÿ : Annak wtanna ÿtee
let leezen / Masod bólch mondasa []
mÿnddennemew rettenetes dolgok-
kózót rettenetesb az halaal . annak okaert
felette nagÿ gondal es kezewlettel keel
mÿnddennek reea varnÿ / harmad es
meg zent paal apostol mondasa : ad Ebre
quinto Nÿnchen eet ez vÿlagon megh
maradando varaswnk . de ÿewendót
keresewnk . Annak okaert kÿwe keel ak
ar akarÿok Akar ne . eennen fwtnw-
-nk / mert ez el vezēdew hogÿ vele ee
gÿetemben el ne vezÿewnk ; meel fw
tasrol wgÿ mond wrwnk Iesus az zent
ewangeliomban . Math . xxiiij / ÿmatkoz
ÿatok

{32b}
Kedeeg hogÿ az tÿ fwtastok ne leegÿen
telben . awagÿ ÿnnepen / mert akkoron
nehez es nem ÿllÿk teetowa kóltóznÿ
Ez eellÿen ertelmes okoknak wtanna
reea felelween az kerdeesre mÿt kellÿen
<.>tennÿ akkoron / mÿkoron az wtolso nap
<.> . bel telÿk es az zeeghen leeleknek
el keel valnÿa ew testeetw̋l . mÿnt ze
relmes tarssatwl / Doctoroknak monda
sokbol harom rend belÿ tanwsagot ta
lalwnk reea keezewlettre . Elssew zent
ÿmacchagnak aÿoÿtatus ÿozagos volta .
kÿre ennen maga tanoÿta meg mÿ
kegÿelmes wrwnk Iesus Luc xxj
mondwan : Vigÿazÿatok azert mÿn
den ÿdóben ÿmatkozwan hogÿ meltok
leegÿetek alhatnÿ embernek ew ffÿa
elót : Ew zent halalanak ÿdeÿn m
eg wgÿ monda az zent Apostoloknak .
Luc xxij . Vÿgazÿatok es ÿmatkozÿa
tok hogÿ keseertetben ne essetók / Mÿ
nemew haznos leeg̋en kedeeg zenet
len ÿmatkoznÿ . awagÿ az zent ÿm-
achagnak ÿozaga : mas ÿdóre halaz
ÿok Masod zÿkseeges dolog ember
nek hozÿaa kezewlnÿ hogÿ zent zeretet
nek ÿozagaban leelettesseek . kÿneel kÿl
egheez zent ÿraasnak bÿzon vallasa zerēt
soha senkÿ nem Idwezw̋lhet Annak oka
ert adaa hagÿaa . es meg parancholaa
tartanÿ az ew zent tanoÿthwanÿnak
wrwnk Iesus . Io . xv . mondwan .
wÿ parancholatot adok tÿnektók hog̋
zeresseetók eegÿ mast . mÿkeent en ees
zerettelek tÿteket . Annak wtanna es
meg wgÿ monda . ebben ÿsmernek
meg tÿtóket vala hol ÿartok keltók
hogÿ bÿzon en tanoÿthwanÿm vattok
ha zerelmetók leend egÿmashoz / Ezen
ról ertethnek az fólw̋l meg mondot
ÿgheek ees ÿmatkozÿatok Math xxiiij
hogÿ az tÿ kóltózeestók : twdnÿa ÿllÿk /
ez vÿlagbol . ne leeg̋en telben az az ha-
lalos bÿnnek hÿdeg napÿan / es zent
zeretetnek melegseegeenel kÿl . mert
ha embernek tórteenÿk bÿnben kÿwe
mwlnÿ . Hallÿok zent dauid proffeta
nak mondasaat zent leelek mÿat

{33a}
Psᵒ xxxiij Mors Peccatorum Pessima . Az
bÿneseknek halala vezedelmes . Oh
teremtó wr isten kynek <..l> ÿteeletÿ elól
senkÿ el nem fwthat : mÿnt leezen
dolgok azoknak . kÿk nem hogÿ zent
zeretetnel kÿl De annak felette nagÿ
atÿaffÿwÿ ÿrÿgseegben . nÿlwan va
lo haragossagban : vezedelmes bozzw al
-lasban . es nemeellÿek meeg halalok
nak oraÿa koron sem bochatnak elle
nek veetótteknek . es azonkeppen mw
lnak kÿwe / ÿollehet en nem ÿteelóm
De ha mÿnt hallÿok az zent ÿrast . fee
lelmes wtra mennek .. Harmad zÿk
seeges dolog az wtolso keezw̋lettre lel
kÿ ÿozagus dolgoknak bÿzonÿwlasa
az az . hogÿ ÿo . mÿwelkódetókben leeg̋en
foglalatus : Azert mondaa wrwnk
Iesus . Awagÿ Innep napon : kÿt par
ancholat alat meg keel ÿllenÿ . mÿ
-ndden mwkanaal kÿl . kÿn azt akar
ya kÿ ÿelentenÿ hogÿ ember ew
halala napÿaat ne . varÿa restseeg
gel twnÿasaggal . De awagÿ ÿo mÿ
welkódetben awagÿ penitencia tar-
tasban leegÿen foglalatus . hogÿ wr
istennek kellemetes eeletben tórteen
nyeek ez vÿlagbol kÿwe hordozasa
Arrol mondaa . bólch Sap̄ iiij Az ÿg
az eeletew ember akar mÿffele ha
lallal veetesseek elól . koronkeed hÿÿe
delemben leezen . Mÿnden ember
azert meg otalmazÿa magaat ÿtee
lettewl : ha kÿ Idwezw̋l awagÿ kar
hozÿk mÿkoron kÿlemb kÿlemb bete
góktw̋l kÿlemb kÿlemb . ÿegÿeket laat
lennÿ halalaanak ÿdeÿn : Hanem
ha wr isten nÿlwan meg ÿelenten
dÿ vala kÿnek Idweseegeet awagÿ
karhozattÿaat De en tanachommal
kÿ mÿnd ennen magarol vÿsellÿen
gondot . es ha ez . felw̋l meg mond
-ot ÿozagokkal valo keezewlet benne
leend . bÿzodalma lehet hogÿ ÿo es
Idwesseeges halala lezen . kÿt mÿn
denewnknek . zent Istenewnk es ew
aldot ffÿa Cristus kÿralwnk ew zent
malazttÿanak . es zent lelkeenek mÿatta

{33b}
Harmad tanwsagwnk leezen arrol
mÿkeppen keel embernek ez ÿewendó zent
ÿnnepre az az . meennÿeÿ dÿchóseeghnek
kÿrallÿanak zÿleteese napÿara : es isten
zÿlew kegÿes keralne azzonnak eremeere
kerezttÿen embernek . es mÿndden hÿew
leeleknek keezw̋lnÿ . okaat leelhettÿók do
ctoroknak mondasokbol . mert ÿme lattÿok
hogÿ anÿa zent eegÿhaaz : Az zent hosw
eet napÿanak elótte nagÿ zenwedetess
eegót teezen : gÿazban ótózÿk . tóredel
-messeegót . gÿonast zentseeg veetelt p
aranchol veennÿe mÿndden ÿozÿaa tar
tozoo ffÿaÿnak . hogÿ mÿneewel nagÿob
lelkÿ tÿztassaggal . wgÿ predicallÿa mÿ
ndennek varnÿ : Pÿnkest napnak eló-
tte kerezt <..> ÿarast es bóÿtót zerzót tennÿ
nagÿob aÿoÿtatossaghnak okaert . Azon
keppen lattÿok <Ez zent lattÿok> lennÿ
ez zent istenÿ zÿletees napnak elette
mÿndden gÿazzal es beÿtel penitenciat
tartanÿ .. meltan kedeeg mert mÿnd az
teeb ÿnnepóknek . kÿket Anÿa zent eegÿhaz
egheez eztendeeg ÿll<.> es tÿztól eleÿ es
feÿe es fondamentoma . ez zent wr ffÿw
zÿleteesnek Aranÿas Innepe : Annewal
azeert nagÿob lelkÿ testÿ tÿztwlattal . zÿw̋
belÿ eedes zeretettel es aÿoÿtatussaggal . ha
kÿ tÿzta . halaa adassal . ha ky kedeeg
bÿnes zent gÿonassal es penitencia tar
tassal . teezw̋llÿón hozÿaa es varÿa
mÿnt ÿo aldot kerezttÿen / ew meenn
ÿeÿ zent attÿanak annÿanak ewróme
napÿaat / Mert ÿgÿ bolch []
Nagÿ ewróm vÿgasaag es dÿchóseeges
tÿztólet az ffÿaknak . <.z> ew attÿoknak
tÿztólettÿók es ÿo hÿrók newók . O az-
ert zerelmes atÿamffyaÿ gondollÿa
tok meg hogÿ sem ez ÿelen valo ee-
letben . sem halaalnak ydeÿn . sem w-
-tanna . nem lehettók az eedes zeep Iesus
nak es az zeep zÿz marianak seghedel-
-mókneel kÿl / ha eett ez vÿlaghÿ tÿztós
seegóknek napÿan . meltan es tÿztan
dÿcheerendÿtók es zolgalangÿatok ewket
tellÿes eerdemmel meg fÿzetÿk az erek
dÿchóseegben : kÿt nekewnk aggÿon . a . ff . z . Am̄

{34a}
Aduentben Negÿed v-
asarnapnak Epistola-
-ya
Wr Iesusban Cristusban tÿztó
lendó es zerelmes atÿamffÿaÿ / Mÿert
ez el mwlt napokban zologatank lelkÿ
testÿ feelelemról / ÿmaran ez maÿ napon
Anÿa zent egÿhaaz hoz vÿzon ellen lelkÿ
erwendetesseegót mÿ zÿwnkbe lelkewnk
-be . mÿnd az zent Epistolaban es mÿnd
az zent ewangeliomban / Mert az zent ew
angeliom tanoÿt arra . mÿkeppen Cristus
kÿralnak ÿewetelÿre wtat zerezÿewnk
mÿ zÿw̋nkben lelkewnkben . zent peni
tencianak es tóredelmesseegnek mÿatta
kÿ soha nem lehet erwendetesseegneel k
ÿl / mert akkoron vagÿon embernek ÿo
oka : mÿkoron Idwesseeges dologban ewr
wendetesseeggel bankodÿk . zent Agoston
doctor atÿanknak mondasa zerent : Az
penitencia tarto embernek ÿollehet ba
natus zÿw̋nek keel lennÿ ew bÿneÿról
es azon zwmorwsagrol ewrómeenek
Arrol mongÿa wrwnk Math . v .
Beati qui lugent etc : Wgÿan azonke
ppen tanoÿthwan mÿnket bodogssagus
zent paal Apostol ees : ez maÿ zent ep
istolaban ad philipenses iiij mondwan
Gaudete in domino semper . atÿamffÿaÿ ew
rw̋llÿetek wr istenben mÿndenkoron . Nem
mongÿa hogÿ ez vÿlaghÿakban . Mert
ez vÿlaghÿ ewróm es az wr istenben valo
lelkÿ ewróm ellenseegósók egÿben / An
nak okaert ezen zent Epistolanak elette
azon Capitulomban wgÿ mond / Atÿamffÿaÿ
ÿmaran az zent hÿtnek erdeme mÿat
a'mÿ nÿaÿassagwnk / az az eeletewnkn
-ek fondamentoma / mennÿekben va-
gÿon / honnan varÿok a'mÿ Idwezeÿ
tenket ÿewnÿ . wrwnk Iesust Cristust
kÿ meg wÿÿoÿttÿa a'mÿ alazatussag
wnknak testeet . abraztatwan az ew
zent testeenek dÿchewseegehóz : Annak
okaert lelkÿ ewrómet hÿrdet zent pal
ez maÿ epistolanak zereeben . O zerelmes
atÿamffÿaÿ ha meg gondollÿok zent leo
papanak mondasa zerent . ez leen eegÿ ÿe
lesb oka mÿert az aldot istenÿ nagÿ m
eltosaag magaat meg alazaa . az mÿ

{34b}
Gyarlo termeezetewnkben ótózween hogÿ
mÿnket az nagÿ meennÿeÿ tÿztósseegre
ffel vÿhetne es magaztalhatna ; mel
tan ÿllÿk azert hÿw lelkew kerezttÿen
embernek erw̋lnÿ vÿgadnÿ / kÿról meeg
teeb tanwsagwnk leezen eede elówe
Lassok meg azert az zent Epistolanak
bewtw̋ zerent valo magÿarssagaat
Epistola .
[E]Wrewllÿetók atÿa-
-mffÿaÿ wr istenben
mÿndenkoron / esm-
-eg mondom ewrew
llÿetók . Az tÿ nÿaÿ
-assagtok nÿlwan
leegÿen mÿndden emberekneel
ÿme az wr isten kózel vagyon Se
mÿben zorgalmatossagtok ne legÿen
De mÿnden ÿmachagtokban es ess
edózeestókben halaa adassokkal tÿ
keerelmeestek nÿlwan valo leegÿen
wr ÿstenneel . Es wr istennek bek
eseege kÿ mÿnden ertelmet fólewl
mwl : órÿzÿe meg tÿ zÿwetóket es
ezesseegtóket wr iesusban cristusban
mÿ aldot wrwnkban :- sequitur Ewangelium
Megh halwan ees erthween mÿnd az
zent Epistolanak . mÿnd az zent ewange
liom nak ertelmeet kÿkben leen ÿntees
ewnk az istenÿ es lelkÿ erwendetessee
gról / es istenÿ meltossagnak ÿsmeretes
vallasarol . es wr istennek ÿewetelÿ
re valo kezewlettról / De mÿeert <.>
mÿndden hÿw kerezttÿen lelkeknek
hÿedelmes nÿwgodalmassaghÿ fonda
mentom zerent vannak gÿókereztetw
-een az istenÿ ÿsmeretnek erwendetes
lakodalmaban Annak okaert az maÿ
zent ÿnnep napon leezen .
Harom rend belÿ lelkÿ tanwsa-
gwnk mÿ Idwesseegewnk mellee
Elssew leezen arrol : Mÿnemew lelkók
ben zokot ÿewnÿ wr isten vÿgaztalas
nak okaert : kÿre reea felelween doctor
oknak mondasokbol . Neegÿ rend belÿ
embereket talalhatwnk arra meltoknak
lennÿ

{35a}
Elssew mondatÿk / kÿ meltan monda
tÿk Ianosnak / az az kÿben wr istennek
kellemetessee tett malazttÿa vagÿon
mert az Ianus new magÿaraztatÿk m
alaztnak awagÿ malaztus edeennek
Mÿ leegÿen kedeeg az kellemetóssee tett
istenÿ malazt meg talallÿa pÿnkest
Innepÿben / kÿból ertelmet vehet mÿ
ndden ember . hogÿ az kegÿelmes m
eennÿeÿ kÿral wr Iesus Cristus / nem
ÿew . az olÿ embernek lelkeeben kÿ
koronkeed halalus bÿnekben vagÿon
zent paal apostolnak mondasa zerent
mert ÿngÿen sem aggÿa tÿztósseegh
hogÿ ollÿan zeplótelen istenÿ zeep ÿl
lat / pokolbelÿ erdegnek zórzót leelek
ben ÿewÿen De oda zokot ÿewnÿ
kÿ tÿzta . meg sepretót zeep ÿozagok
nak ÿllatozo vÿraghÿwal meg eekó
sewltetót / es kÿben zent malazt vag
-ÿon / ollÿan fele leelekben ÿew az
wr isten es az eedes Iesus Cristus / kÿról
bólch Sapiencie vij wgÿ mond . az megh
zentóltetót leelkókben nÿomotÿk ew /
Masod rendbelÿekhóz ÿew . kÿk zakari
asnak mondatnak / Ez zakarias kedeeg
mondatÿk zent Ianosnak attÿa / kÿbo̗l
ellÿen tanwsaag adatÿk / az zakarias
magÿaraztatÿk wr istenról emlekózó
Mÿkeppen azert bewtew zerent erthw
een Iakariastwl zÿleteek Ianus . azon
keppen leelekzerent vala kÿ wr istent
es wr istennek zent ÿo voltaat zent
zÿleteseet kennÿaat halalaat koronk
eed zÿweeben lelkeeben forgattÿa ott
wr istennek malazttÿa zÿletÿk / es an
nak okaert eremest ÿew es lakozÿk
az ollÿan lelekben wr iesus Cristus
Harmad rendbelÿekhóz ÿew . kÿk m
ondatnak ffÿwnak az az isten ffÿaÿ
nak . O kÿchodaak ezek zerelmes atÿ
-amffÿaÿ . Bÿzonÿawal nem eegÿebek
hanem kÿkben tÿzta es bÿzon istenÿ
zeretet es tÿztóletes ffeelelem vagÿon
kÿknek semÿ órókseegók nÿnchen
ez vÿlagon . De kózónseeges órókseegót
valnak lennÿ wr iesussal : az ew m
ennÿeÿ attÿoknak zent orzagaban zēt
paal apostolnak mondasa zerent mond
wan Ad Ebreos vltimo Atÿamffÿaÿ twggÿ
atok hogÿ nÿnchen eett meg marad

{35b}
-ando varaswnk . De ÿewendót keresewnk
ez eellÿen aldot lelkókkel koronkeed velók
vagÿon az wr isten ew zent malazttÿanak
mÿatta / Luc xv fili tu semper mecum es
et omnia mea tua sunt etc .
Neegÿed rendbelÿekhez ÿew kÿk zent Ianus pel
daÿa zerent ez vÿlagbol kÿ fwtwan az pwz-
taban lakoznak / kÿn ertethnek az olÿ malaz-
-tus neepek : kÿk meg wtalwan az vÿlagot
pwztaban fwthnak . Cristusnak zolgalattÿara
ew bÿnóknek penitencia tartassara . lelkÿ ÿo
zagoknak keressesseere / es az menÿorzagnak m
-eg leleeseere / Ez eellÿen dolgok kedeeg soha
nem lehet embertewl . kÿwalt keppen valo
zent leelek malazttÿanaal kÿl . Annak oka
ert ees wr Iesus Cristus Azzonÿwnk zÿz ma
es az zentók zent Angÿalok kethseegneel
kÿl eeÿel nappal ott ÿelen vannak
Masod tanwsagwnk leezen arr
-ol . mÿnemew wton ÿew az eedes wr Iesus
az malaztban lakozo hÿw leelekhez mert
wgÿ olwastatÿk az zent ewangeliomban .
zerezÿeetók mert wrnak wtaat . es ÿgÿenó
soheetók ewnekÿ óswenÿeet : twdnÿa ÿllÿk
kÿn zokot ÿewnÿ es yarnÿ hÿw emberekhez .
Doctoroknak magÿarazattÿok zerent . az wt
-on ertetÿk az zent hÿt kÿ istenÿ zeretettel
tarttÿa / pelda / mÿnt az deereek ÿarth wt
mondatÿk orzaag wtanak : kÿról mÿndden
varasokra kÿlemb kÿlemb ósweenÿek agaz-
tatnak . Azonkeppen Az<.> zent kerezttÿens
eeghnek eegÿ tekeelletes hÿtÿ mondatÿk
mennÿeknek orzaganak dereek ÿart w-
ta . kÿn senkÿ el nem teewed / Meel zent
hÿtnek ÿozagabol<.> zok óswenÿek tamad
nak : kÿn zokot wr isten emberekhez ÿar
nÿ . es ÿo eelet belÿ neepek zoktak az wr
istenhez mennÿ . mÿg eelnek aÿoÿtatuss
agnak zeretetnek leelkÿ gherÿedetesseeg
nek . es elmeelkódesnek gondolattÿa m
ÿat / Elssew ósween azert mondatÿk az
zent penitencianak kemeen wta / kÿnek
fondamentoma / tóredelmesseeg . Masod tÿzta
gÿonas harmad eeleeg teetel ; ezek az ÿgaz
istenÿ tórweennek ÿart wtaÿ . wgÿ mond
zent Ber . doct : Neegÿed ósweenÿ monda
tÿk istenÿ parancholatnak meg tartasa
kÿról zent dauid ꝓptha wgÿ mond psalmo
viam mandatorum tuorum cucurri cum dilatasti
cor meum . Iterum psalmo cxxij Deduc me instemita
mandatorum . quia ipsam volui . Az te zent
parancholatÿdnak wtan fwtoseek en . mÿ
koron kÿ terÿezteed az en zÿwemet . twdnÿa

{36a}
Illÿk zent zeretetnek mÿatta / Meg wgÿ
mond maas helÿót vÿg̋ enghemet wr
isten az te zent parancholatÿdnak óswenÿ
-re mert azt keewantam en ; ÿol twgÿa
vala az zent ꝓptha zent leeleknek ma
lazttÿabol . hogÿ az zent parancholatnak
wtan talalhattÿa meg az wr istent Az-
ert mondaa wrwnk ees az zent ewan-
geliomba Math [] Si vis ad uitam in
gredi serua manda[ta] dei . Ewtód ósw
enÿ lÿraÿ Miklos doctornak mondasa
zerent . mondatÿk az zent ewangeliom
zerent valo tanach tartaas . twdnÿa ÿ
llÿk aÿoÿtatussaag ÿmacchaag beÿth
ÿrgalmassaag . Alamÿsnalkodas . testÿ
sanÿargataas : haragossagnak ehnÿh
teese bozzwsaag bochataas / ees eegÿeb
zentsseeges dolgoknak tekeelletess mÿw
elkódetÿ / kÿknek mÿatta ember nagÿ
erdemeket gÿóÿthet / es wr istent meg
engheztelhetÿ / Ez eellÿenekhóz kÿk eellÿ-
en zentsseeges ÿozagoknak wtan óswenÿ
een keresÿk wrwnk Iesust es azzonÿw
nk zÿz mariaat nÿlwan ketsseegneel
kÿl meg leelÿk mÿnd eett ez vÿlagon
zent malaztnak mÿatta . mÿnd az mas
vÿlagon nÿlwan valo latasnak mÿatta
Mert doctoroknak mondasok zerent mÿg
teeb lelkÿ ÿozagok vannak emberben .
kÿket wr isten kedwel es zeret . Awagÿ
kÿk az istenÿ meltosaghoz hasonlatosok
nÿlwan hÿggÿe hogÿ annewal eremes
ben lakozÿk ott ew zent malazttÿanak
mÿatta . pelda mÿnekewnk elózór az
eedes isten zÿló zeep zÿz maria : kÿ mÿ
keppen soha nem volt lelkÿ ÿozagnaal k
ÿl azonkeppen soha nem volt istenÿ ma
laztnaal kÿl . azonkeppen vehetwnk pel
daat mÿnd az reeghÿ zent atÿakrol . es
zent zÿzekról / kÿket mÿnd az okaert
ÿrttak meg hogÿ halwan meg tan
wllÿok es ÿgÿekózÿewnk mÿ ees azon
keppen tennÿ es eelnÿ
Harmad tanwsagwnk leezen
arrol mÿ oka . hogÿ Az felsseeges wr
mÿndenhato istennek zent ffÿa test ze
rent ÿewe embereknek Idwósseegók
keresnÿ / ha mÿkoron ember rola gon-
dolkodÿk el ameelkodhatÿk raÿtta . kÿ
mÿkeppen mÿnd ez zeeles vÿlagot ch
ak egÿ bezedeewel teremtee . mÿneewel

{36b}
Inkaab chak eegÿ ÿgheeÿewel megh
valthatta es ÿgazoÿthatta volna ew
veeghetetlen ÿrgalmassaganak mÿatta
kÿre reea felelween zent ÿras belÿ do-
ctorok sok okaat vetÿk . De chak ÿmez
ewt rend belÿ okokrol zollÿwnk / mÿ
Idwesseeges tanwsagwnkra -
Elssew oka mÿert wr istennek zent
ffÿa Iesus akara / ennen zemeellÿe
zerent halando embernek termeeze
tÿben ez vÿlagra ÿewnÿ / monda
tÿk zerelmetes ÿrgalmazaas . kÿról
wgÿ vagÿon meg ÿrwan az zent
ewangeliomban Io . iij / wgÿ zeretee
wr isten ez vÿlagot hogÿ nem kÿm
ellee ennen zent ffÿaat eerette adnÿ
kÿról wgÿ mond zent Gergel doctor .
O istenÿ kegÿesseegnek hozÿank valo
<...>chodalatus meltoztatasa . O istenÿ
zeretetnek kÿ ÿelenthetetlen bwzgo
saga . hogÿ az zolgaat meg valtanaa
zent ffÿaat adaa eerette / ÿme zerelm
es atÿamffÿaÿ bólchnek mondasa ze
rent lassatok ha vagÿon ÿeles oka .
mÿert kellÿen mÿndden halando
embernek az wr istennek ffÿat zeretnÿ
Ezenról emlekózÿk zent paal apostol
ees ad Eff ij / ÿme zerelmes atÿamffÿ
aÿ lassatok mÿkeppen az wr isten kÿ
mÿndden ÿrgalmassagaban magÿ kaz-
dagh . az ew mondhatatlan hozÿank
valo nagÿ zeretetÿnek mÿatta . kÿwel
zeretót mÿnket / mÿkoron meg holt
wnk volna bÿnben / meg eelezte /
wr Iesus Cristusban / bÿnes testnek ab
razattÿabol el tóree es el karhoztataa
az bÿnnek halalaat . hogÿ towabbaa
ne eellewnk se zolgallÿwnk ewne
kÿ mÿnt az poganok . kÿk istent ÿsme
rÿk . De wÿ lelkÿ eeletben az eegÿ
eeló wr istennek zolgallÿwnk / Ez
leen azert elssew oka zerelmes at6ÿa
mffÿaÿ es mÿnekewnk felette h
aznos es Idwesseeges / mert a'mÿnt
halando ember zemeewel laat ÿn
kaab zokta zeretnÿ . honnem mÿnt
a'mÿt haall . De maga magÿob bod
ogoknak mondatnak kÿk chak hall
ottaak . <honnem> es nekÿ hÿttenek
honnem mÿnt kÿk lattaak . Math

{37a}
Masod oka / mÿert istennek zent ffÿa
Iesus akara test zerent ez vÿlagra ÿ-
-ewnÿ . mondatÿk Angali romlasnak
meg eppewletÿ / Doctoroknak monda
sok zerent . mert wr istennek zent or
zaga nagÿob reeze meg heewlt vala
az gonoz angÿaloknak le hwllasokeert
kÿnek heewlasa eegÿebwnnen megh
nem telhetÿk vala hanem emberÿ
termeezetból : wrwnk Iesusnak zenth
erdeme mÿat / Arrol emlek ózÿk vala
oztan emberree lewen . Io xiiij . Az en
atÿamnak hazaban sok lakodalmak
vannak / tudnÿa ÿllÿk meg heewltat
wan : kezdettewl foghwa Azert zent A-
nselmus doctornak . mondasa zerent
Nem ÿllÿk vala ew zent ffelsseeges
bólcchessegheehóz eellÿen nemes terem
tóttÿt twdnÿa / ÿllÿk angÿalokat es
embereket . heÿaban el hadnÿ . De
ÿnkaab meg eppewltetnÿ : kÿknek
attÿok feÿezetót es elettók ÿaroÿa
ennen maga lenne ez fel vett terme
zetnek dÿchóseeges zemeelÿeben .
Harmad oka : az istenÿ bodog latas
nak tekeentetÿ es eelteteese / Mert
doctoroknak magÿarazattÿok zerent
ha az wr isten . mÿnd angÿalÿ . mÿnd
emberÿ termezetót veegkeppen teremt
ótte az erek bodogsagra ; Meel bodo
gsagnak meltosagus volta leelekze
rent vagÿon wr istennek zÿnról zÿ
nre valo latasaban . test zerent kedeeg
wrwnk Iesus Cristusnak ez mÿ ffeel
vett termeezetw̋nknek meg dÿchów̋lte
tót tÿkórós tekeentetÿben : kÿben zam
-talan fogÿatkozaaswnk <.> volna . ha <...>
ew felsseege test zerent nem zÿletót
volna . kÿról ennen maga wgÿ m
onda az zent ewangeliomba Io xvij
Ez az erek eelet . hogÿ meg ÿsmerÿe
nek teegódet : azaz Atÿaat bÿzon ist
ennek lennÿ es kÿt bochattal . Iesust
Cristust / erthween te ffÿadnak lennÿ
Iterum Io x . meg wgÿ monda . ha kÿ en
atalom bel meegÿen az Idwozewl .
bel meegÿen es kÿ ÿew . es mÿnden-
-wth

{37b}
Eledelt talaal / kÿból azt erthettÿek hogÿ
az eedes wr Iesus Cristus bÿzon isten
leegÿen . az erek dÿchew orzaagnak bÿ
zon kapw tartoÿa es mÿnd angÿalok
nak mÿnd eegÿeb zentóknek leelekze
rent test zerent bÿzon dÿchóseeges ee
lettók erómók es vÿgasagok
Neegÿed oka . meg valtssagnak alkolma
ssaga .. kÿt ÿmaran senkÿtw̋l nem ker
gÿók mÿkeppen . es mÿnemew keenokat
faÿdalmakat es bozzwsagokat ew zent
istenseege es ÿrgalmassaga / mÿnd istenÿ tÿztó-
-ssegeeben . testeeben leelkeeben . es mÿnd
den erzeekónseegeben zenwedót / ha kÿ ke
deeg olÿ twdatlan hogÿ ezeeben nem
ÿ<e>wt tekeenchen az tablara : az <.>zent
fezewlettre es ottan ezeeben vehetÿ
ha azert nem zÿletót volna . es az ember
seegót ffeel nem vótte volna . ez eellÿen
nagÿ eerdemes meg valtsagra . ew zent
istenÿ termezetÿben alkolmas nem lehe
tót volna vgÿ mond zent leo papa .
Masod okaert . secundum magistrum in tercio . di xx .
mert wr isten / mÿkoron ember veetkózeek
ÿgassaaga zerent adaa erdegnek hatalma
alaa . Annak okaert nem lattateek hogÿ
hatalmassaga zerent esmeg <Azok> hattra
vonta volna ÿgassagaat . hatalommal .
erdegnek fogssagabol embert kÿ zabadoÿ
twan : De esmeg ÿgassaggal akara ÿarnÿ
az az . bÿzon tórween zerent . Chazarÿ
tórweenben ees wgÿ wagÿon meg zerez
tethween hogÿ vala kÿ bÿnneel kÿl ar
tatlant . awagÿ nagÿ wrat . kÿralt kÿral
ffÿat meg ólne . haat feÿeet ÿozagaat es
mÿndden tÿztóssegeet el vezesse : De mÿerth
ollÿan bÿnben eseegh pokolbelÿ erdegh
wr istennek aldot kÿral ffÿaat bÿntelen
meg óletee az bÿnesekkel : istenÿ igassaag
azt adaa hogÿ mÿnden ÿgassaagus hatalm
aat el veztenee es Cristus kÿralnak mÿn
dden preda meg adatneek . Annak felette
erek karhozatnak sentenciaÿaban esneek
ÿme azert zerelmes atÿamffÿaÿ ertÿtek .
meel choda bólcchesseggel chelekódeek
az aldot istennek zent ffÿa es mÿ okaert
ÿewe testÿ zÿletessel ez vÿlagra ./
Ewtód oka . kÿ mÿndenneel nagÿobnak
lattatÿk az meg fÿzetendó adossagnak
terhe

{38a}
Az az egheez emberÿ nemnek . Az veeghe
-tetlen hatalmas wr isten ellen / tett
eredet bÿnnek adossaga . kÿnek megh
fÿzeteeseere soha senkÿ eleeg nem lehe
-te hanem / isten es ember / egÿ zemeel
ben zÿletween . kÿról wgÿ mond zent
Amborus doctor . O zerelmes atÿamffÿaÿ
twggÿatok hogÿ olÿ nagÿ vala a' mÿ b
-ÿnewnk . hogÿ semÿkeppen nem Idwe
zewlhettewnk volna . ha chak az aldot
istennek zent ffÿa mÿ erettewnk m-
eg halwan az erek halalnak adossag
aat meg nem fÿzette volna ; mÿert az
bÿnnek terhe ees veeghetetlen vala .
az veeghetetlen istenÿ tÿztósseegnek es
parancholatnak . meltossaga ellene / Az
Idwesseeg kedeeg senkÿt nem neez . chak
az wr istent . kÿnek markaban mÿnd
eelet mÿnd halaal : Luce [] quis potest
peccata dimittere nisi solus deus : ÿllÿk va
la azert ennen felsseegeenek el ÿewnÿ
testben zÿletethnÿ . es Idwesseegewnk-
eert meg halnÿ : kÿt ew zent ÿrgalm
assagus kegÿesseege zerent bel ees tell-
-ÿesóÿte . mÿnd erekkee halaa leegÿen
ew feelsseeges ÿowoltanak . es dÿchóss
eeg : ew eedes zent neweenek Amen .
Karachon estÿnek
Epistolaÿa .
Aldot wr Iesusban Cristusban zerelmes
atÿamffÿaÿ . mÿert vÿtezkódó anÿa
zent egÿhaaz a'mÿ eedes Idwezóÿte
nknek zÿletót napÿanak kegyes In
nepeet eztendó fordwlattÿa zerent
meg atta eernewnk / nagÿob leelkÿ
testÿ erwendetes dÿcheeretnek okae
rt meg bewóÿtótte mÿnd<en> az eegÿ
hazÿ zent zolosmaat : mÿnd veter
nÿen . vechernÿen . azonkeppen . az
zent Misen ees mÿnd proffeciat
mÿnd epistolaat zokot eeneklenÿ
nagÿob halaa adasnak es aÿoÿta
-tussagnak okaert : mÿert mÿnd ooh
tórween . es mÿnd wÿ tórwen . es
zentóknek mondasok ÿrasok <.>zent
kenÿwók tellÿes wrwnk Iesus Cristusnak

{38b}
Dÿcheeretÿwel es meltossagus mÿwelkó
detÿwel : kÿk mÿnekewnk mÿnd tanw
sagwnkra vannak es Idwesseegewnk
re zent gergel doctornak mondasa zerent .
Ez maÿ zent napnak azeert propheciaÿ
aat . kÿt az zent epistolanak elette enekel-
nek az nagÿ mÿseen ÿrtta meg zent
Esaÿas ꝓptha kenweenek hatwan kett
ód rezeeben kÿnek bótewzerent valo
magÿarssaga ezenkeppen vagyon .
Proffecÿa
[S]ÿonnak nepeert nem
halgatom el . es Ierw
salemeert nem nÿw
-gozom . mÿg nem kÿ
nyomottasseek az ew
meg ÿgazoÿtoÿa mÿ-
nt az ffeen / es az ew Idwózeyteÿe
mÿnt az lampas meg gÿoÿtassek
Es meg lattÿaak az ydegón nee
-pek az te ygazodat : es mÿnden
fóldy kÿralÿok nemes magzatod
at . Es hÿwattatÿk teeneked wÿ
newed . kÿt wrnak zaÿa newezót
Es leez'' dÿchóseeghnek Coronaÿa
wrnak kezeeben : es az erek orzag
nak Cÿmóre te istenednek kezee-
ben . Nem hywattatol towabbaa
el hagÿattatot . es az te fólded nem
hÿwattatÿk tebbee el poztwltatot-
-nak / De hÿwattatol en akaratom
ew benne : es az te fólded lakoztat
-tatyk : Mert kellemetessege vag
ÿon wrnak te benned :-
Ez maÿ zent Epistolaat kedeeg yrtta meg .
zent paal apostol Romaÿaknak ÿrth
leweleenek elssew rezeeben . kÿben teezen
bÿzonsagot wrwnk Iesus Cristusrol mert
meeg reegtw̋l foghwan meg volt ÿgÿer
tetween az zent proffetaknak zaÿok atal .
es mÿkeppen dauid kÿralnak nemeeból
keellót zarmaznÿ test zerent kÿnek zent
malazttÿaban mÿnddennek Idwesseeg

{39a}
Adatÿk kÿk mÿnd ew benne hÿznek
meel epistolanak bótew zerent valo m
-agÿarsaga ezenkeppen vagyon /
Epistola
[P]AAl cristus Iesusnak h
ÿwatalus apostola .
maganak valaztatot
istennek ewangeliom
ara / kÿt meeg eleeb
meg ÿgÿeert vala ew
proffetaÿnak mÿatta
az zent ÿrasokban : ew ffÿarol kÿ
leen ewnekÿ dauidnak nemeeból
test zerent / kÿ valaztatot istennek
ffÿanak lennÿ hatalmassagaban
meg zentóló leeleknek mÿatta / ha
llottaknak ffel tamadattÿabol / m
-ÿ wrwnk Iesusnak Cristusnak zem
eelÿe zerent . kÿtewl vettewnk mal
aztot . es Apostolssagot ez zent hÿtnek
engódelmeere mÿnden neepek kózót
az ew zent neweert . kÿkben vattok
ty ees hÿwattatwan : mÿ wrwnk
Iesusban cristusban :-
Ez maÿ zent ewangeliomot ÿrtta meg
zent Mathe ewangeliomrol zórzót kenÿ
-weenek elssew rezeeben . kynek bótew
zerent valo magÿarazattÿa ezenkepp
en vagÿon /
Ewangeliom
[A]Z ÿdóben . mÿkoron
ÿegzettetót volna
Iesusnak annÿa
Maria Iosephnek
mÿnek elótte egg-
ÿee lenneenek . Lee
letteteek zÿz marianak meheben
lennÿ zent leeleknek mÿatta . Io
seph kedeegh az ew wra . mÿkorō
ÿgaz volna . es nem akarnaa ew
-tet haza vÿnnÿ . tÿtkon el akaraa

{39b}
Hadnÿ ewtet / Ezt azert magaban
gondolwan / ÿme wr istennek ang
yala almaban nekÿ ÿeleneek . m
ondwan .. Ioseph dauid kÿralnak
ffÿa ne akarÿ feelny mariat ÿeg
ÿósewl hozÿad vennÿ / Mert az kÿ
ew benne zÿletót zent leelektewl
vagÿon . zÿl kedeeg ffÿat es hÿwod
nekÿ neweet Iesusnak . mert ew
Idwózóÿtÿ az ew nepeet ew bÿneÿból
Wr Iesusban Cristusban zerelmes atÿam
ffÿaÿ : mert halwan es erthween az zent ÿr-
asnak magÿarssagaat kÿkben emlekózÿk an
ÿa zent eegyhaaz mÿ eedes Aranÿas Iesus
wrwnknak kegÿes zÿleteeseeról / ÿnthween
alattomban reea mÿkeppen kellÿen eleÿben
ÿarwlnÿ eellÿen Nemes felsseegnek . Dra
galatus wrnak .. Dÿchóseeges kyralnak : es
mÿndden malaztus ÿozaggal tellÿes ven
deeghnek . O zerelmes atÿamffÿaÿ ha ÿm
aran mÿndden lelkÿ es testÿ tÿztassaggal
hozÿaa zerzotteetót magatokat . leegÿen eegÿe
temben ÿgÿenló aÿoÿtatussaghnak lelkÿ
gherÿedetes zeretethnek . langazo gÿwladas
nak . zent leelektewl zarmazot tÿze mÿ be
newnk / zÿkseegh / Mert ÿrwan vagÿon
hogÿ az aldot menÿnek fóldnek teremtó
wra istene / kÿnek eleÿben akarwnk ÿa
rwlnÿ . meg emeeztó tÿznek mondatÿk
eegÿ okaert . mert vala kÿnek zallasara me
nend . mÿndden ellenseegót kÿ veet onnan .
es mÿndden halal<us> zÿló vezedelmet meg
emeezt . es mas bÿroot ott nem haagÿ w
ralkodnÿ / Mas okaert . mert vala kÿnek
haÿlokaban bel zalland : mÿndenestewl fog
wa meg emeeztÿ az az . hozyaa hasonla
tossaa / es kellemetessee teezÿ . hogÿ ew ees
az wr istenessee leegÿen psᵒ . lxxxi Ego dixi
dy estis et filij excelsi omnes . en mondaam
mert mÿnd istenek vattok tÿ es az mēnÿeÿ
felsseeghnek ffÿaÿ / Iterum Io . duodecimo
En meennÿeÿ zent atÿam : tarchad meg
ewket mÿndden gonoztwl hogÿ mÿkeent
mÿ eeggÿek vagÿwnk . atÿa es fÿw . az-
onkeppen ewk ees eeggÿek leegÿenek
mÿ bennewnk . kÿnek fondamentomaat
ez maÿ zent zÿletetnek napÿan vetee ffel .
kÿnek veegezetÿ soha nem leezen men
nÿeÿ dychóseeghnek bodog orzagaban .

{40a}
Ez maÿ zent Napnak azert meltossagara
harom rend belÿ tanwsagwnk leezen
Idwesseegewnk mellee Elssew leezen
arrol . eewnek mÿnee es mÿnemew
Ideÿben zÿlettenek ez mastanÿ zentók
kÿkról zolanÿ akarwnk . ( twdnÿa ÿl
-lÿk zent Ioseph : Azzonÿwnk zÿz maria
es . wr ffÿw Iesus Cristus ez vÿlagra
Kÿknek bÿzon ertelmeet ezen keppen
talallÿon az nagÿ Cronicakban : yolle
het sokan sok keppen zollÿanak rola .
Mÿkoron ez vÿlaag zÿletetÿnek wtan
na ÿrnanak ewt ezer . eegÿ heÿan
Nekÿk tÿz heeÿan mongÿaak ezten
dóben : Es romasagban . awagÿ ez vÿ
lagnak nagÿob rezeet bÿrnaa . es wr
-alkodneek Octauianus chazaar . kÿ
mÿnt az ollyan ÿdóben Iambornak
es ÿo eeletewnek ÿteeltetÿk vala
Az meennÿeÿ teremtó wr isten . adot
vala bekeseegót mÿnd ez zeeles vÿ
lagon . meel ÿdóben zÿletteteenek
ez vÿlagra . ez fewlẃl meg mondot
harom meennÿeÿ zentók ; Mÿkoron
kedeeg zent Ioseph . Az zÿz mariat hoz
ÿaa vewee . istenÿ parancholat es ÿe
lenet zerent . Ioseph vala <n>negwen
eztendós ember .: testeeben zÿz . elmee
ÿeben zepletelen . zÿweeben alaza-
tus elkócheeben eeggÿegÿew es
lelkeeben isten feeló : Azzonÿwnk
zÿz maria kedeeg tÿzen ewt eztendós
mÿnemew lótt leegÿen kedeeg eele
teeben . mÿnd az zent ewangeliom
kÿ ÿelentÿ mÿnd az zent doctorok
nÿlwan zolnak rola .. kÿknek wt
anna mÿ azt valhattÿok hogÿ
mÿnd ez zeeles vÿlagon sem volt
ollÿan malaztus es zentsseeges
mÿnt ew felsseege kÿról az ew
zent Innepÿ napÿan eeleget lath
at ha kÿ akarÿa ew zentsseeges ee
leteenek meltossagarol : Az harmad-
ÿk / twdnÿa ÿllÿk zentóknek zente . iste
neknek istene kÿralÿoknak kÿrallÿa

{40b}
Es mÿndden wraknak wra : Azon ÿ
dóben es eztendóben fongantateek az
vÿgaztalo zent leelektewl / es zÿleteek
ffÿrffÿwnaal kÿl . termeezetnek fele
tte wÿ zÿleteesnek moggÿa zerent cho
da keppen . tÿztassagus zÿznek zeplótelen
mehetewl . mÿnt az zeep ÿllat . az vÿ-
-ragtwl / awagÿ az feenesseeg az naptwl
mÿndden serelemnel kÿl . De maga
ÿdó zerent . kÿ erek zÿleteessel zÿletÿk
Atÿa istentewl . <Azzonyalla> Anÿanaal
kÿl mÿndden ÿdonek elette Annak
okaert doctoroknak mondasok zerent
ewtód rendbelÿ Idew bel telween kez-
dettewl foghwan . hatod kezdeteek . kÿ-
ben mastan ees eelewnk : kynek vee
ghezetÿ az wtolso ÿteeletnek napÿan
telÿk be .: kÿn magyaraztatÿk az veen
seeg / zent Agoston doctornak es zent
Gergelnek mondasok zerent <zerent>
Mÿkeppen Azert : az hatwan eztendós
veen emberben . mÿnd eró . mÿnd ÿff
ÿwsagnak sÿrÿa el fogÿatkozÿk es
naponkeed mÿg towab towab vonzÿa
veenseegeet ereÿe zakat orczaya m
egh ranczoswl . ÿnaÿ nem bÿrÿaak
ha le ÿl ees ÿaÿ . ha ffel keel ees ÿaÿ
az el mwlt / ewróm / vÿgasaag nÿe
gheesre ohaÿtasra fordwlt ; sem egh
-et . sem napot nem lathat zómeewel
De vala hol ÿaar keel . chak az fekete
fóldet neezÿ : kÿben hamar lakasa es
valtozasa leezen ; Byzon bezeed zerel
mes atÿamffÿaÿ ha kÿ ezeeben vee
zÿ : Azonkeppen vagÿon dolga es fo
lÿasa ez mastanÿ hatod eewÿ ÿdónek
mÿkeppen ÿol lattÿok . ÿme mÿndden
orzagok tórethnek . varasok valalok
zent eegÿhazak pwztwlnak : emberek
fogÿatkoznak / Gonossagok meg bewól
nek ÿozagok meg hÿdegódnek . mÿnd
denwt hadakozaas . mÿndenw̋t weer
ontaas : Nÿnchen . sem Isten feelóknek
sem zegheen Adamffÿanak batorssa
ga hol ott meg maradhassanak .
Azert mÿndden ÿteeletneel kÿl . latt
ÿok hogÿ ez vÿlaag el veenewlt es
kózel vagÿon fogÿatkozasanak vegezetÿ /

{41a}
Masod tanwsagwnk leezen arrol
mÿ oka hogÿ zent Ioseph . az zÿz mari
at el akarÿa vala hadnÿ . kÿról ez m
aÿ zent ewangeliom nÿlwan valo by
zonsagot teezen . kÿról ÿollehet sok vee
lekódeesók vannak doctorok kózót . De
mÿnd hattra hagÿwan az sok argua
lasokat veegÿewnk byzon wtat elenk
ben . kynek ÿnkaab meg hÿhetewnk
wgÿ felelnek reea . zent Gergel . Orige
nes es Aranzayw zent Ianus . Mÿko
ron zent Ioseph . meg ÿsmertte volna
az zÿz mariat . ÿmaran az kez fogas
nak wtanna hogÿ istennel tellÿes vol
na ew zent meehe . Azt ees twdwan
hogÿ ew annak oka nem volna . Ab
ban bÿzonyos leween hogÿ az zÿz
maria semÿ gonossabban <.>nem lee
letót volna .. Azt veelÿ vala kedeeg
hogÿ wr isten vala mÿnemew cho
daat es wÿÿonnan valo dolgot ak-
arna az zÿzzel tennÿ / meeltatlannak
ÿteelÿ vala magaat az nagy alazato
ssagbol : az zÿz mariawal tarsswl la
koznÿ . Annak okaert akaraa hogÿ
el tawozneek ew tewle isteny feele-
lemeert . kÿról wgÿ mond Crisos .
O zÿz marianak kÿ ÿelenthetetlen
dÿcheeretÿ / ÿme lattya vala Ioseff
hogÿ nÿlwan meheben fogadot
vona . es semÿ gonoz hÿrt hozÿaa
nem gondolhat vala ; Azonrol zēt
Ber . do . meg wgÿ mond . Az okaert
aloÿtom hogÿ el akarÿa vala h
adnÿ tÿtkon . hogÿ magaat meg
menthesse Mert ha nÿlwan el ÿzte
volna awagÿ el hatta volna . tór
ween zerent okaat kerdótteek volna
es azonkeppen kÿ nÿlatkozott
volna az nagÿ tÿtok ÿdónek elette : Aw
agÿ kedeeg az hÿtetlen neep nem
hÿween . mÿnd ewtet mÿnd az zÿz
mariat meg kóweztee volna ; M
ÿnt leen ees hogÿ choda teetelee
-nek ÿdeÿn . meg keenozwan . zeer
nÿew halallal meg óleek az ma
gass kereztffanak agaboga kózót /

{41b}
Mÿkoron azert zent Ioseph . latta vol
na az zÿz mariat terhesnek lennÿ ees
ew zent orczaÿa tellÿes feenesseegghel
feenleneek mÿnt az nemes haÿnal
Cÿllag / mÿnt zent Ber . es Ieroniꝰ doctor
ok mongÿaak / eeggÿeert az ollyan nag̋
chodalatus dologeert / Maseert az zepló
telen zÿznek nagÿ meltosagaert . har
madert az istenÿ dolognak foghatat
lansagaert . mert nem twggÿa vala
veegkeppen mÿre veelnÿ . gondollÿa
vala . magaat el enÿeztenÿ . es az zÿz
mariatwl el tawoznÿ . De zerelmes
atÿamffÿaÿ . mÿnd istenÿ zórzeesból
lett lennÿ : kÿ meg ees byzonwlta
tÿk mÿkoron zent Gabriel nekÿ ÿel
enween almaban ez nagÿ istenÿ dol
got es tanachot meg adaa twdnÿ
mondwan Ioseph dauid keralnak
ffÿa Ne akar'' feelnÿ . mariat tarsswl
hozÿaad veennÿ . es vele eegÿwt lakoz
nod . ew nekÿ zolgalwan . azon tÿzta
zeplótelenseegben mÿnt ÿmaran egÿ
maas akarattÿawal ffel fogattatok .
Mert kÿ ew benne zÿletót . <...>zent
leelek wr istentewl vagÿon /
Ett kerdhetnee vala kÿ mÿert nem
ÿelentótte meg ewnekÿ az zÿz maria
annak elette ez nagÿ istenÿ tytkot .
hogÿ Ioseph ees bÿzonÿos lett volna
benne . Reea felelween lÿra . wgÿ
hogÿ twggÿa vala az zÿz maria mert
nem kellene ÿdónek elette senkÿnek
mondanÿ . mÿg wr isten nem akar
naa ; Mert annal kÿl kÿ volna ÿe
lentendó : kÿ bel ees teleek . zakarias
ban . zent ersebetben . es zent Ian
-usban mÿkoron az zÿz maria ewket
meg latogataa hazoknaal Luc j
Hogy kedeeg zent Ioseph sem mertte leeg
ÿen meg kerdenÿ az zÿz mariat . monda
tÿk az nagÿ leelkÿ tyztóletes zemeermes
seghnek oka . mÿnt wr istennek zórzee
seból hogÿ hallanaa es tanwlnaa meg
az istenÿ kówettewl ÿelenet mÿat . Es
mÿnd ew akkoron . mÿnd mÿ kyk hall
ÿok mastan myndden ketseegót el taw
oztatnank mÿ zÿwnkból . annak mÿatta

{42a}
Harmad tanwsagwnk leezen ar-
rol . mÿnemew zentsseeggel keel . eleÿ
ben kelnewnk . Az meg ÿsmert meen
nÿeÿ dÿchóseeges kÿralnak . es keral
nee azzonnak : ez Idwesseeges tanwsag
nak oka ez . mert wgÿ vagÿon megh
ÿrwan ooh tórweenben Iosue kenÿw
eenek harmad rezeeben . mÿkoron wr
isten az Izrael nepeet atal akaraa hoz
nÿ . az ÿgÿeeretnek fóldeere byrnÿa .
az Iordan vÿseen / Monda Iosue az
neepnek . zentóltessetek meg ma . es le
gÿetek keezók . mert honapÿ napon m
egh lattÿatok istennek istenÿ feelssee
ges hatalmaat / meel zent ÿgheek m-
eltan mondatnak ez maÿ napnak m-
eltosagara . annak okaert eeneklÿ anÿ
-a zent egÿhaaz ez maÿ zent veternÿee
nek zolosmaÿaban . <.>ÿnthween az ew
hÿw kerezttÿen ffÿaÿt . hogÿ azonkeppē
meg zentóltessenek tÿzta tóredelmessee
gnek gÿonasnak es penitencianak
mÿatta . hogÿ az honapÿ napon : tyztak
malaztosok es meltaak lehessewnk az
zent wr ffÿwÿ zÿletetnek órómeeben
kÿról wgÿ mond zent leo papa : ÿllÿk
zerelmes atÿamffÿaÿ az mÿ lelky ÿs
meretewnknek mÿndden ÿzeet rezeet
reÿtók helÿeet mÿndden fórtelmetes
seegóktewl tyztoÿtanwnk . hogÿ az ew
zent zÿleteseenek napÿan semÿ olÿ
ne leelettesseek mÿ bennewnk kÿwel
ew zent istensegeenek zemeÿt megh
banchok / Mert ÿollehet ÿmaran zÿ
letót leegÿen es menÿben meent le
gÿen . De maga onnan ees ÿol lattÿa
es meg neezÿ mÿkeppen zolgallÿaak
es tÿztólyk az ew zolgaÿ az ew zent
zÿletetÿnek napÿaat : Annak okaert
hogÿ ezewnkben . ÿwtna az istenÿ ÿr
galmassagnak meltosaga . es velewnk
tót zerelmetes kegÿelmesseege . meltan
hozya anÿazent egÿhaaz eleenkben
az reeghÿ ÿrasokat mondwan . Zentól
tessetók meg mert honapÿ napon chod
aat teezen wr isten . tÿ kóztetót Ios . iij
iterum ij paralip xx . O Iudea es Ierwsal
em ne akarÿatok feelnÿ . honapÿ na
pon nÿomossatok kÿ : twdnÿa ÿllÿk .

{42b}
Tÿ ellenseegtóknek ellene . es wr isten
leezen veletók . Azonkeppen monda
tÿk mÿnekewnk ees zerelmes atÿam
ffÿaÿ . hogÿ mÿndden keppen nyomo
ssewnk kÿwe <.>ez vylaghy eeletnek
sok ellenseegÿ kózzól / mert bÿzonÿa
wal nagÿ keesalkodas leelkÿ Idwózew
lew embernek ez vÿlagon eelnÿ . kÿ
tewl meeg az wr istennek zent ffÿa
wr Iesus Cristus sem ohataa mag
aat De mÿkeppen az zent ewangel
istaat meg ÿrtaak . mÿnek wtanna
ez vÿlagra zÿleteek az isten zÿlew
zÿz mariatwl . ottan : sÿrnÿa kezde
ottan zenvednÿ kezde / es zent vereet
hwllataa . kÿt veegre az magass zent
kereztffan veegeze el . az mÿ meg zentó
leesewnkert . az <Id> mÿ Idwesseegewnk
eert . az mÿ halhatatlansagwnknak
dÿchóseegeert Oazert zerelmes atÿamffÿ
aÿ . O aldot kerezttÿen neepek . Az felw̋l
meg mondot zent ÿgheeknek ÿnteese
mÿat zentóllyetók meg tÿmagatokat
Az aldot zent wr ffÿw Cristus Iesus
zÿletetÿnek napÿara : kÿre ew zent
ÿrgalmassaga engheggÿe malazttÿaat
mÿnddennek . mÿnekewnk ees Amen .
Karachon eeÿelÿ mÿse-
nek . proffecÿaia . Epi
stolaÿa . Ewangelioma
Ez eeÿelÿ zent Aranÿas mÿsenek pro
ffeciaÿaat ÿrtta meg zent Esaÿas ꝓptha
kenÿweenek kÿlenczed rezeeben . kyben
nÿlvan kÿwe ÿelentÿ wrwnk Iesus-
nak ez vÿlagra valo zent zÿleteeseet
zÿztewl . es hogy ew leegen az bÿzon
isten . menÿnek es fóldnek wra es
feÿedelme . ⁊c mÿnt meg hallÿok . kÿnek
bewtew zerent valo magÿarsaga ezen
keppen vagÿon
Proffecya .
[A]z neep ky yaar vala .
seteetsegben laata n
agÿ ÿylagossagot es
az halalnak tartoma-
-nyaban

{43a}
Lakozoknak vÿlagossaag tamada
Mert kÿsded zÿleteek mÿnekewnk
es ffÿw adateek mÿnekewnk . es
leen ew feÿedelemseege ew karÿa
ereÿn . es hÿwattatÿk ewnekÿ ne
we . chodalatus . tanachus . isten .
eróss . yewendó orzagnak attÿa . be
keseegnek feÿedelme / Meg sok
aswltatÿk az ew bÿrodalma es
bekesegeenek veegezetÿ nem lezen
Dauid kÿralnak zekÿn es orza-
-gan ylendó hogÿ meg eressóhe
ewtet es meg eppóhe . ÿgaz ÿteelet
ben es ÿgassagban . matwl fogh
wan . mÿnd erek eeletÿg . Az me
nnÿeÿ seregeknek wra hatalma
teezÿ azt .-
Ez maÿ zent Epistolaat ÿrtta megh
zent paal apostol : Tÿtus pÿspek ta
noÿthwanÿanak ÿrth leweleenek
masod rezeeben . kÿben tanoÿttÿa
mÿkeppen predicallÿa az wÿ kerez
ttÿneknek Cristus Iesusnak zent
malazttÿaat . Es kÿben hogÿ veeg
ÿg meg maradhassanak mÿt kell
ÿen tennÿók es mÿnt ez vÿlagon
eelnÿók mÿnt meg hallÿok kÿn-
ek bótew zerent valo magyaraz
attÿa ezenkeppen vagÿon
Epistola .
[E]N zeretó atÿamffÿa
twggÿad azt . merth
mert a''my Idwózóy
tó istenewnknek m
alazttÿa meg ÿelent
mÿndden embereknek : tanoÿt
wan mÿnket hogÿ ellene mo
-ndwan mÿndden eektelenseeg
nek es ez vÿlagÿ keewansagok
nak . ÿozanwl . es ÿgazan . es ke-
gÿessen eellÿewnk ez vÿlagon

{43b}
Varwan az bodog remeensegót es
az nagÿ istennek . es my Idwózóy
tó wrwnk Iesusnak Cristusnak
dychóseeges ÿewetelyt / ky mÿ ee
rettewnk atta ennen magaat h
ogy mÿnket meg valtana . mÿn
den alnoksagbol es meg tÿztoÿ
tana maganak kellemetes nee
-pet ÿo mÿwelkódetnek nÿomdoko
ÿt / ezóket zollÿad es ÿnched az kóz
neepnek . Mÿ wrwnk Iesusban
Cristusban .
Meg halwan ez erthween az zent ÿrasn
ak magÿarazattÿaat . hallÿok meg towa
bba : az mÿ zÿwnknek leelkewnknek
kÿwanatus oyoÿtozasaat / zerelmetes kew
anatussagaat . eedeseeges Aranÿas Iesus
Idwózóÿtew wrwnknak dychóseeges zent
zÿleteseet . Hallÿok eedes zerelmes atÿ
amffÿaÿ elezer az istenÿ kówetnek zaÿa-
bol mondasabol ÿrasabol / ÿollehet ÿma
ran meg hallottok eegÿzer meg magÿar
azwan az zent ewangeliomot . Luc ij
De az nagÿ lelkÿ eedessegnek mÿatta
meeg ees hozyok elówe mondwan .
zÿlee zÿz maria ew eeggÿetlen eeggÿeet
zeep Istent . zeep Iesust . zeep Cristust . es apro
poztochkakban bel takargataa . es helhózte
tee az ÿazolban / Mÿnek elótte ez nagÿ
ÿmadando eedesseegról lelkÿ tanwsagot
teennenk es zolanank / mÿnd nÿaÿan
feÿet haÿthwan ÿmaggÿok aldot wÿ
vendeeg kÿralnak : tÿzta zÿztw̋l valo zep
lótelen zÿleteeseet . mondwan mÿ zÿw
-nkben lelkewnkben Idwóz leegÿ erek
kewl erekkee kÿ mennÿek fóldet benne
valokkal teremtótted : te zent zÿz zÿleddel
eegÿetemben . Amen .
kÿnek ÿmaran zent malazttÿanak mÿ
atta . ez maÿ zent napnak . es wÿ wr ffÿw
zÿleteesnek erwóndetes meltosagara . ha
rom rendbelÿ leelkÿ tanwsagwnk leezen
Elssew tanwsagwnk leezen arrol
mÿnemew nagÿ eedesseeg adatÿk az olÿ
aÿoÿtatus lelkew embernek . kÿ : eedes

{44a}
Tÿzes zeretettel meg emlekóznek az zeep
zÿz mariatwl zÿletót zeep istennek ffÿarol
Elezer meel ÿghen zeepón <zÿlee> fogadaa az zÿz mā .
meheeben . az istenÿ magzatot : Mert bÿzo
nÿawal zeep vala az istenÿ kówet zent
Gabriel kÿ azt meg hÿrdetee mondwan
zent lelek isten ÿew te beleed es az feelss
eegós wrnak ereÿ es hatalma . meg ar
nÿekoz teegódet / az az . az hatalmas atÿa
wr isten ew zent ffÿaat nekód aggÿa te
-stben zylnód Annak okaert az magzat
kÿ zÿletót : zent leezen . twdnÿa ÿllÿk ew
termeezetÿ zerent / Ez eellÿen zent fogan
attrol emlekózÿk zent Esaÿas caᵒ xj
Tamad vezzó zaal ÿesseenek gÿókereeból
meel ÿesse vala dauid kÿralnak attÿa
Azt magÿarazwan zent Bernald doctor
wgÿ mond . Ha kÿ kerdenee mÿkeppen
fogantatot Cristus es zÿletót az zÿz ma
riatwl Azt vallom hogÿ mÿnt . az zeep
vÿrag az fatwl . es az zeep ÿllat az vÿ
ragtwl . twlaÿdon istenÿ hatalomnak m
ÿatta Masodzor gondolhattÿok meel
ÿgheen zeepón zÿlee / mert mÿndden fa
ÿdalomnaal serelemnel es ÿaÿnaal kÿl
annak okaert hasonlattatÿk az zeep liliom
hoz . kÿ nagy zeepón zÿlÿ az ew zeep ÿllatw
vÿragaat Ha kÿ kerdenee honnan volt
az . Azzonÿwnk marianak hogy semÿ
terheet nehesseegeet nem zenwette legÿen
Reea felelnek doctorok mondwan . hogÿ
elssew oka twlaÿdon istenÿ hatalmassa
gnak malaztussaga / zent Agoston meg .
mykeppen lehet ott vala mÿ nehesseeg
awagÿ termeezetnek terhes volta . hogÿ ha
ennen zemeelyere ott vala . kÿ mynd az
egheez termeezetót <terhó> teróhneel kÿl m
arkaban vÿselÿ wgÿ mond towabbaa
azon hatalmas . isten kÿ ffel tamadasanak
wtanna . aÿto be rekeztween egheezzen
bel meene az tanoÿthwanÿokhoz : Azonke
ppen mÿkoron zyleteet : kapw bel teween
kÿ ees ÿewhete mÿnden serelemnel kÿl
Ezek xliiij / Semÿt azert termeezet zerent
valo zeer tartast ne veellÿen es ne gon
dollÿon ember .. ez zent zÿleesnek dolgab
an . mert honnem ember annak veegee
re mehetne . hamarab el fogyatkozÿk an
nak elette . mert az emberÿ bolondsagot
Nem ÿllÿk az istenÿ tanacchal eeggÿw̋t
fwttatnÿ . zent Esaÿas proffetanak mon
dasa zerent . Harmadzor gondolh<ÿ>attÿok
mÿnemew chodakeppen emptette leegÿen
az eedes zeep zÿz maria . istennek zent ffÿat
zÿzesseeges teÿeewel . ha az zÿznek termee

{44b}
Zet zerent teÿee nem lehet : Az kedeeg ÿgaz
es bÿzon hogÿ ennen zÿzesseeges teÿeew
el eeltette . mert eegÿeb azzonÿallatok kó
zzól Cristusnak daÿkaÿa soha nem volt
Sem ÿllót lennÿ ; Wgÿ mond rola Lw
dwlffus newó doctor ; mellee alwan az
<..>teeb aÿoÿtatus doctorok ees . hogÿ mÿke
ppen<.> wr isten nagÿ choda dolgot teen az .
zÿz mariawal . Atÿa Istennek zent ffÿaat
meheeben fogadwan . es zeplótelen zÿlw-
een . azonkeppen . ez ees eeggÿk choda hogÿ
az zÿznek teÿet enghede<.> ew zent ffÿanak
test zerent valo eeleteere . Annak okaert
vala mÿkoron az eedes zeep zÿlótteet emtette
awagÿ ÿllette apolgatta . fóróztótte es polal
gatta . mÿndenzór nagÿ istenÿ eedesseegót
erzót ew leelkeeben ; nagy zerelmet ew zÿ
veeben . nagÿ eedesseegót ew erzeekensee
geben . az eedes zÿz maria es terdre esween
ew elótte nagÿ few haÿtassal ÿmatta ewtet .
Azt ÿegyzÿ mastan . Az zent mÿsenek ÿde
ÿn az pap <...> ÿambor hogÿ meneezer
az zentsseeghóz nÿwl Anneezor feÿet haÿt
ÿmadwan / mÿnd egheez kerezttÿenseegnek
kepeeben : mÿnt akkoron az zÿz maria ees
teet . tellÿes anÿa zent egÿhaznak kepeeben .
Negÿedzór gondolhattÿok meel mondhat-
atlan zeep magzatot zÿle ez vÿlagra az zÿz
maria wrwnk Iesust EEth kerdeest teeznek
doctorok raÿtta hogÿ ha zeepseegósb volt
ee wrwnk Iesus mÿnden teremtót alla
tok kózót fóldón meennÿen / reea felelnek
doctorok . hogÿ Az zent Angÿalok ÿollehet
ew dragalatus termeezetók zerent mÿert
az elssew istenÿ teremtót zÿn abraz . m
egh nem feÿtetót zebbek lettenek leeg
ÿen mÿnt Cristus halandosagaban .
Annak okaert mondaa ew rola zent
dauid ꝓptha psᵒ viij meg kÿssebo̗ÿteed
ewtet egÿkewessee alaab az angÿalok
naal . De maga az nagÿ meltosaagnak
es istenÿ malaztossagnak mÿatta zeb
volt wrwnk Iesus meeg az halan-
dosagban ees mÿnd angÿalnaal mÿnd
eegÿeb teremtót allatoknaal . kÿról w
gÿ mond . Origenes do : Soha ollÿan
zeep zÿn . zemeel es termeezet nem
ÿewt ez vÿlagra mÿnt wrwnk Iesꝰ .
Azont vallÿa zent dauid psᵒ l hogÿ m
ÿnden embereknek fÿaÿnaal zeeb ze
meelÿw̋ volt az Cristus . zent Ber do .
meg wgÿ mond . Nem chak emberek
nek fÿaÿnaal De meeg ezerzer valo
angÿaloknaal ees / meltan kedeeg mert

{45a}
Meeg az meennÿeÿ zent Angyalok ees
keewansaggal neezteek neezÿk ees Cristus
Iesusnak zent zÿneet Erról wgÿ mond
Scotus do : super iiii . O meel bodogtalanok
leeznek az nÿawalÿas bÿnesek kÿk ee
llÿen zeep zÿnnek erwendetes latasaat
erekkee el veztÿk . es az fórtelmes pok
olbelÿ erdegóknek rwtssagus zÿnóket
neezÿk . kÿ mÿndden kennaal halalnal
rettenetesb . Vÿzon ellen meel bodog
ok leeznek az aÿoÿtatus zÿw̋ lelkew
kerezttÿenek kÿk erekkewl erekkee nee
-znek . es neezween eelnek : elween
erw̋llnek vÿgadnak . az aldot wr Iesus
Cristusnak dÿchóseeges zÿneenek tÿkó
reeben ; kÿból mennÿen fóldón mÿn
dden teremtót allatokat latnak es ÿsm
ernek . O zerelmes atÿamffÿaÿ ha kÿ
nek lelkÿ eedesseeg keel . eellÿen dolg
okrol elmelkoggÿeek / es kÿnnÿen
meg wtalhattÿa ez vÿlaghÿ el mw
lando zeepseegóket ; Wgÿ mond rola
zent Agoston doctor ees . O aÿoÿtatus
leelek . vala hol az aldot Cristust Ies-
-ust latot . latz nagÿ zeepseegót : ha az m
enÿorzagban latod ott . zeep . ha ez fól
dón voltaban zeep . Ha atya istenben
az zent ÿgheet zeep . ha ember annÿa
ban testót es ÿgeet zeep . ha ew zÿleÿee
nek meheeben zeep . Ha zÿletween
az Iazolban zeep : Ha ew zÿz annÿa
nak óleeben zeep ; zeep . mÿnden cho
da teeteleeben : zeep bezeedeeben zeep
keen zenwedeseeben / zeep hallottakat
tamaztwan zeep az magass kereztffan
zernÿw̋ halalt zenwedween . zeep <az>
az koporssoban . zeep ffel tamadwan
zeep ew menÿben ew zent attÿanak
ÿogyara ÿlween / howa ew zent m
alazttÿanak mÿatta mÿnket ees mel
toztasson vÿnnÿ es ew zeep zent zÿ
neenek dÿchóseegeet latnwnk adnÿ
Amē /
Masod tanwsagwnk
leezen arrol . doctoroknak vetekódeesók
zerent / Mÿ oka leen hogÿ az kegÿelmes
wr isten kÿnek mÿndenek lehetseegós-
-ók es mÿndden allatok hatalmassaga
alat vannak : Az zent angÿalÿ draga
latus termeezethóz nem mwtata meg
az ew kedwes es zerelmetes voltaat
hogÿ kózónseeges veetóknek es ez vÿlag
nak meg valtssagaara . nem valaztaa
az meltob termeezetót hanem ez nÿa
valÿaas

{45b}
Bÿnes embery termeezetót kÿról zent
paal apostol nÿlwan valo emlekozetót
teezen Az Sÿdóknak ÿrtt leweleeben .
Ebre ij mondwan Semÿkeppen az angÿa
lokat nem valaztaa . De Abrahamnak m
agwaat valaztaa ; kÿ nagÿ kegÿes yrgal
massagnak lattatÿk lennÿ mÿ hozyank
kÿról wgÿ mond zent Gergel doctor
es .. In moralibus / mÿert az Angÿalok kó
zót ees bÿn es veetók leeletteteek / m
ÿnt ez vÿlagÿ halando neepek kózót
ffeel vehette volna . az angÿalÿ termee
zetót ees . ha akarta volna .-
Reea felelnek zent doctorok . Bona . zent .
Tamas es teebbek sokan super . iij Sententiarum
mondwan hogÿ mÿwel az wr istenn
ek . kethffele hatalma . vagyon .. eeggÿk
kÿwel mÿnddent tehet es ÿllÿk tennÿ
Masod kÿwel ees mÿnddent tehet De
nem ÿllÿk tennÿ / kÿre nemÿkeppen pel
daat hozhatwnk zent paal mondasaat .
[] ertelemnek okaert . Ennekē
wgÿ mond . mÿndent zabad tennem . de
nem mÿndent ÿllÿk . twdnÿa ÿllÿk /
eegÿebeknek tantorodasokeert es gonoz
peldanak el tawoztatasaert : No azert
Az wr isten ees absoluta potestate kÿw
altkeppen valo hatalmawal . kÿeert m
ÿndenhatonak mondatÿk hogÿ hogy az ang
ÿalÿ termeezetból valtotta volna meg
mÿnd angÿalt mÿnd embertt . Ez eell
ÿen hatalmawal meeg az karhoztakat
ees Idwózóÿthetnee / De ew zent ÿgassaga
nak ellene volna / Mas hatalma va
gÿon az wr istennek kÿ ÿrgalmassal
eleg̋ vzt ordinaria / kÿnek mÿatta ÿn
kaaban lattateek es ÿlleek tennÿ hogÿ
emberÿ nemzetót valaztanaa . az ffeel
veeterre honnem Angÿalÿt ÿmez ha
rom ÿeles okaerth ; Elezer az bÿnnek
veetkeert Mert az Angÿalÿ veetók m
eg bochathatatlan leen / mert penitencia
tartasra ewk alkalmasok .. sem voltan
ak sem leeznek : de sem lehetnek wgÿ
mond Damascenꝰ doctor . li iij . zent dye
nes meg wgÿ <de> mond de celesti Ierachÿa
vala mÿt az erdeg tett eegzer . oly ÿ
ghen meg eressódót benne hogÿ mÿnd
denkoron ÿonak twggÿa . annak soha
nem terhet penitencia tartasra ; kyról
zent Marton pÿspeknek wgÿ felelth

{46a}
Vala ha meeg az nagÿ isten ezennel
meg adnaa az nagÿ dychóseegót . meeg
sem lehet hogÿ en arrol penitenciat
tartaneek . Meeltan azert fogaa eló
wee ez zeegheen bÿnes emberÿ nemze
tót kÿ alkolmas az penitencia tartasra .
Wgÿ mond nÿhol zent Agoston doctor
kÿ mÿnd ezeeben veegÿe : Embóree az
bÿn teetel . erthween gÿarlosagnak m
ÿatta / mert kÿwe ees kelhet belóle pe
nitenciawal . De erdóghee kÿ az bÿnben
veegÿg meg marad ; awagÿ nem ak
ar kÿ kelnÿ belóle kÿk soha bochana
tot nem erdemnek : mÿnt luciper :
Masod oka . zemeelnek ÿllendó volta
ha az angÿalÿ termeezetót Cristus ffel
vótte volna : ew kóztók arra valo ze
meelt nem talalt volna . Mert az zēt
angÿalok eegÿzerss mÿnd teremtettenek .
es eeggÿk masÿknak ffÿa sem mond
atÿk sem lehet . Mÿnt az istenÿ term
eezetben es emberÿ termeezetben la
ttatÿk lennÿ zaporodasnak okaert / kÿ
rol zent wgÿ mond Roma . v . mÿkepp
en az egÿ elssew embernek enghedet
lenseege mÿat sok bÿnes emberek zóróz
teteenek Azonkeppen ÿlleek lennÿ hog̋
esmeg eegÿ Idwózóytónek mÿatta sok
ÿgazak zóróztetneenek tudnya ÿllÿk
Cristus Iesusnak : kÿ atÿanak bÿzon ffÿa
volna . azon ffÿw . anÿanak ees ffÿa
volna .. eegÿ emanuel kÿ alkolmas vol
na zenvednÿ eegÿ felól alkolmas vol
na ffel ees ffel tamadnÿ mas felól : kÿ m
ÿat angyalÿ romlaas . mÿnd emberÿ
eset telÿesseeggel meg eppewlne
Harmad oka / azon eredet zerent valo
esethnek okaert ; Mert Az angyalÿ
termeezet ennen magatwl eseek el . sen
kÿ keseertetÿ nem vala . Az ember kedeeg
nem ennen magatwl . De az alnok erdeg
nek chalardsaga mÿat . Annak okaert
ees Adam nak bÿne ÿrgalmassagot
erdemle De nem lucipernek bÿne / Mert
vala kÿ vakmeróseeggel es twdwan v-
eetkózÿk zent leelek ellen valo bÿn
kÿ mÿndden bynneel nagÿob . mert soh
a annak isten meg nem bochattÿa
twdnÿa ÿllÿk ha penitencia
-ra nem teer . O azert zerelmes atÿam
ffÿaÿ nÿlwan erthettÿók ez fólewl meg

{46b}
Mondot okokbol ha az kegÿelmes atÿa
wr istennek zent ffÿa zent ÿgheeÿe .
zent bólccheseege magot nem palantalt
volna emberÿ termeezetben : zent Esaÿas
proffeta mondasa zerent ollÿanok mÿnt
az atkozot varasok Sodoma es Gomorra
ÿllÿk vala azert hogÿ ez zeegeen gÿarlo
emberÿ nemet kÿwalt keppen meg latogat
naa . es megh segheellenee es ez nemes
emberÿ nemzet tellÿesseeggel el ne vezne
De valnanak ÿok / ygazak / es zentók kózzó
le kÿk az angÿalÿ esethnek helÿeet bel
tólteneek es Az ÿo angÿaloknak tarssolkod
nanak orzagolwan : kÿt mÿnd azonkeppen
meg zórze ew aldot ÿrgalma . halaa lee
gÿen ew zent feelsseeges istenÿ ÿo voltanak /
Harmad tanwsagwnk leezen arrol
mÿnemew zentsseeges zolgalattal zolga
la . az eedes zÿz anÿa maria . az aldot wr
ffÿw zÿletót Iesusnak ew zÿleeseenek
wtanna .. Hogÿ mÿ ees meg tanwlwan
pelda zerent twggÿwnk . ha test zerent nē :
lehet awagÿ chak leelek zerent zolgalnÿ
az mÿ kegÿelmes Idwózóÿtenknek ./
Aÿoÿtatus doctoroknak mondasokzer-
ent . mÿkoron az eedes kegÿes anÿa
maria . istennek zent ffyaat meheben
fogadaa . bodogb leen elmeeÿeben fo
gadnÿ hÿtnek mÿatta / honnem mehe
ben testzerent . mert ez wtolso soha nem
lehetót volna . ha az elssew nem tórtent
volna ; kÿból nagy bÿzodalmas bodog
saag ÿgÿeertetÿk es adatÿk mÿnekew
nk ees ez eellÿen malaztbol . merth
ezenkeppen mÿndden tyzta es zeplóte
len lelkew ember . fogathattya Cristust
lelkÿ foganattal . kÿról nÿlwan zol
nak zent Ber . zent Agoston . hogÿ ere
mest lakozÿk es nÿwgozÿk Cristus Iesꝰ
az tÿzta leelkew embernek elmeÿee
ben mÿnt az zeep vÿragokkal megh
hÿmtót agÿon / Masod tellÿes vala
az zÿz maria istenÿ tÿzes zeretettel m
ÿkoron zÿlee az istennek zent ffÿaat
Azonkeppen . vala kÿ istenÿ zeretetben
lakozÿk ewbenne / harmadzor meg
kótózee zorongataa . bel polalwan . kÿn
magÿaraztatÿk az atÿaffÿw zent ze
retetnek egÿ mashoz valo kótelezetÿ
kÿról wgÿ mond zent hwgo pÿspek
O zent zeretetnek tÿzes eróss kótele

{47a}
Kÿwel az hatalmas isten az eróss kerezt
ffahoz kótóztetheteek / es ember azonnal
ha azon zeretettel meg kótóztetÿk mÿn
dden lelkÿ zeplóÿeet el mossa . Neegÿ
edzór az zÿz anÿa maria Cristust zÿzess
eeges teÿeewel eeltetee / kÿnek termee
zetzerent feÿeerseege es eedesseege va
gÿon / kÿn magÿaraztatÿk aÿoÿtatus
embernek leelkeeben . Az wr istenhez
valo ÿo ÿgÿekózetót . es gheerÿedetes ke
gÿesseegót Ez eellÿen lelkÿ ÿozaggal
eeltetÿk Cristus az zegeenÿeknek leelke
ben . Math xxv . Esuriui et dedistis mihi
manducare / Et quod vni exminimis in
-eis fecistis //mihi fecistis / mÿnd ezenkeppen
zerezerent meg gondolwan vala mÿt
az eedes isten zÿló zÿz maria tót es zol
galt atÿa wr isten zent ffÿanak test
zerent Azokat kerezttÿen ember meg
tehetÿ lelek zerent / mÿkoron zent zeret
-ettel zÿwel hordozÿa . O azert zerelm
es atÿamffÿaÿ mennÿewnk el lelek
zerent Az kegÿes zent isten ffÿanak ÿa
zola agÿa eleeben . es ÿmadwan az ee
des zÿlóttet ew zent Annÿawal . mon
gÿok tÿztólween . O kegÿesseeges mee
nnÿey kÿralne azzon . O istenÿ malaz
tnak es ÿrgalmassagnak zent annÿa
O mÿ Idwesseegewnknek eeggÿetlen
eegÿ remeenseege . te hozÿaad keÿaÿt
wnk te hozÿad fohazkodwnk . es gÿa
-rlo halandosagnak wólgeeból / Emle
kózÿeel meg az nagy kegÿesseegról . kÿ
wel az te eedes zent ffÿad ez vÿlagra
akara mÿ eerettewnk zÿletnÿ . zenw
-ednÿ es meg halnÿ . Es engheggÿed
mÿnekewnk te zent Anÿaÿ kegÿessee
gódból az te zentsseeges zÿlóttedet wr
Iesust Cristust lathatnwnk . tarthat-
nwnk bÿrhatnwnk . ez vÿlagon ee
-lween ew zent malazttÿanak mÿ
atta . es holtwnk wtan az erek dÿch
óseegnek mÿatta . Amen .
Karachon haÿnal m-
-ÿsenek . Proffecÿaÿa
Epistolaÿa . Ewangeᵃ

{47b}
Ez maÿ Zent Mÿsenek Proffeciaÿaat
ÿrtta meg zent Esaÿas ꝓptha kenÿweenek
hathwan eeggÿed rezeeben ; kÿben az zent
proffeta nÿlwan kÿwe ÿelentÿ . mÿnt az
eedes isten ffÿanak . mÿnd zent leelek
wr istennek zemeelÿeet . Atÿa wr isten
nek ees kÿwe ÿelentÿ az ÿgheeben . wr
nak . mert mÿnd az dÿchóseeges zent
haromsaag ÿelennen volt mÿkoron az
eedes Iesus ez vÿlagra ÿewt a' mÿ Id
wesseegewnkert / kÿról ennen maga
ees bÿzonsagot teezen . Io . xij <..> mond
wan . Es nem vagÿok en magam . de
en atÿammal kÿ enghem bochat<t>ot /
kÿt zent leo papa nÿlwan meg ma
gÿarazwan wgÿ mond . Nem chak az
ffÿw de mÿnd az tellÿes zent haromsag
chelekódót ez vÿlagnak meg valtssaga
ban ; ÿme azert mÿkeppen ÿew az oh
tórween / az wÿ tórweennÿel : egÿbe
Ez azert ez mastanÿ proffecianak bótw̋
zerent valo magÿarssaga .
Proffecÿa .
[W]Rnak zent lelke en raÿ
-ttam mÿeert hog̋ meg
zentólt legÿen engemet
zÿlÿgóknek hyrdeteesók
re bochatot enghemet . hogÿ az tó
redelmes zÿwóÿewket meg orwosl
anaam es foglÿoknak zabadsa
-got predicallaneek es . bel rekez-
tótteknek kÿ bochatast . hogÿ hÿr
-detneek istentewl adatot kelleme
-tes eztendót : es a'' mÿ istenewnknek
bozzw allo napÿaat az az ÿteeletÿt
hogÿ sÿonnak sÿroÿnak zórózneek
vÿgaztalast . es adneek ewnekÿk
Coronaat az hamwban ÿleesókert
ewrómnek olaÿaat ohaÿtasokeert
dycheeretnek palasttÿaat zomorw lel-
kókeert . es hÿwattatnak ew benne
ÿgassagnak eróssÿ : wrnak palanta
lasa istennek dÿchóseegeere : es hÿwa-

{48a}
ttattok mÿnd istennek papÿnak es
mongÿaak tÿnektók mert istennek
zolgaÿ vattok / ezt mongÿa az mÿ
ndenhato wr istennek .
Ez maÿ zent Misenek Epistolaÿaat ÿrtta
meg zent paal : Titus pÿspeknek ÿrth
leweleenek harmad rezeeben . meel episto
lanak <y>elette ÿnthween ez ew zerelmes
tanoÿthwanÿaat hogÿ mÿwel predical
lanaa az wÿ kerezttÿeneknek / mÿkeppen
mÿndden rendbelÿ feÿedelmeknek en
gódelmesók volnanak . es mÿndden ÿo
mÿwelkódettre keezók volnanak : mÿ o
kaert keellene kedeeg azt tennÿók / ez m
aÿ zent Epistolaban kÿ ÿelentÿ mondwan .
Epistola
[E]N zeretóm twggÿad
mert meg ÿelent a''
mÿ Idwózóÿtew isten-
-ewnknek kegÿelm
esseege es embersseege . Nem az
olÿ ÿgassagnak mÿwelkódetÿb
-ól kÿket mÿ tettewnk . De az ew
zent ÿrgalmassaganak mÿatta
Idwózóÿtót mÿnket . az kerezth
seegnek wÿ zÿleteseeseenek es zent
leelek meg wÿoÿtasanak mÿatta
kÿt óntót mÿ reank bewseeggel
mÿ Idwózóÿtew wrwnk Iesus
Cristusnak mÿatta . hogÿ megh
ÿgazwltatwan ew zent malaztt
-yanak mÿatta erekósók lennee
-nk / az erek eeletnek remeensee-
ghe zerent : Mÿ wrwnk wr Ie-
susban Cristusban .-
Sequitur ewangelium secunde Misse In Aurora
cum exposicione
Megh . hallook Cristus Iesusban zerelmes
atÿamffÿaÿ . mÿnd ooh tórweenból . mÿnd
wÿ tórweenból az zent Irasnak magÿa
-razattÿaat kÿk ÿollehet eeleget volnanak
mÿ hÿtewnknek eróssegeere er remeense

{48b}
gewnknek taplalasaara : De ez zent Innep
-nek meltosagara . es mÿ lelkewnknek vÿ
gaztalasara . keressewnk mellee lelkÿ tan
wsagokat ees . hogÿ lathwan halwan az
mÿ eedes Idwózeÿtenknek zent zÿletee
seenek meltosagaat . ÿobban zÿw̋nkben
tewÿÿeek az ew zent emlekózetÿ Ann
ak okaert harom rend belÿ tanwsagw
-nk leezen ez maÿ zentsseeges . ewrómn
ek meltosagaról .
Elssew tanwsagwnk leezen arrol
mÿ oka leen hogÿ az nagÿ hatalmas
teremtó wr isten . es istennek veeghetet-
len bólccheseege . ez vÿlaghÿ halando
testÿglen es kÿsded germekseegnek ze
meelÿeÿglen magaat meg alaznaa . ha
meg gondollÿok zerelmes atÿamffÿaÿ
az nagÿ istenÿ meltosagot nem kÿsded
dolog ez . kÿról wgÿ mond zent Ber . do :
super illa verba ewangelij Io . iij . Sic deus
delexit mondum . etcetera . O ameelkódó es choda-
latus zentsseeg . Az nagÿ feelsseeges wr
isten ez maÿ napon mÿndenneel alaab
zalla : mÿkoron kÿsded germókkee leen
Es meg semÿsóÿtee ennen magaat zol-
ganak zemeelÿeeben otózween zent pal .
mondasa zerent ad phy . ij . Doctorok
nak azert felelettÿók zerent . elezer
teewee azt Az nagÿ erdemes alazatossag
nak ÿozagaert . Erról zolwan zent
Agoston doctor . viij de trinitate / wgÿ mond
wrwnk Iesus Cristus ez halando testót
vewee ffel alkolmas alazatossagwnk-
-nak peldazattÿara hogÿ ember kÿ
keweelseegnek mÿatta el eseek para
dÿchomban Cristusnak alazatossagaat
kówethween tamada ffel az erek Id-
vesseegre / Mert wgÿ mond Damasceꝰ
doctor : ez vÿlaghÿ gÿarlo ember . az
nagÿ dwzmadot keweelseegek ha
rom rendbelÿ kóteleeben keweródót
vala bel / twdnÿa ÿllÿk . Isten ellen .
Istenÿg . es istennek fólótte / elezer nē
enghedween istennek parancholattÿa
nak . Masodzor / mert istennek bólcche
seegeet kewannaa : harmad mert az
ew akarattÿaat istennek akarattÿa-
nak felette vetee / vÿzon ellen wr
Iesus Cristus el ÿeween a' mÿ Idwess
eegewnket meg keresnÿ . harom rend

{49a}
Belÿ Zent Alazatossagra bochataa enne-
-n magaat / Elezer Nem emberek ellen
De ÿnkaab emberekert : Masodzor ember
-seegnek ffel veteeÿglen / harmadzor em
bereknek alatta ; zent dauid proffetanak
mondasa zerent . psᵒ xxj En kedeeg feeróg
vagÿok es nem ember : O nagÿ meel
-seeges alazatossagot . mÿkoron / az aldot
isten mÿnddennel ffeellÿeb valo volna ./
Az angÿalÿ termeezetnel alaab zalla . dd
psᵒ viij minuisti eum ab angelis / Annak
alatta az emberÿ termeezet vagÿon
De ÿme azt ees alaab haladaa .. zent
pal ad phÿ ij . Qui cum in forma dei
esset etcetera . Annak alatta keen vagÿon
vbi supra idem obediens vsque ad mortem crucis .
Annak alatta . bÿn vagÿon / ennek
twlaÿdonsagaat ffel nem vewee . mÿ
ert isten bÿnt nem tehet . mert azbÿn
teetel erdeghÿ termeezet . kÿ Istenben
nÿnchen / kÿról wgÿ mond zent Agoston
O emberÿ allat . tekeench meg mÿt zen-
vedót te eretted az Cristus Iesus . ÿsmerd
meg az nagÿ alazatussagnak twdoma
nÿaat O mÿnemew keweelseeg vyga
zttathatÿk meg . ha az isten ffÿanak
alazatossagawal bel nem kótózteten
dÿk . kÿert nagÿ halaa adassal tartoz
wnk ew zent ÿrgalmanak zerelmes
atÿamffÿaÿ / Masod oka mÿert eellÿ
en alazatossagnak wtan es zemeel
ÿeben ÿewe . leen mÿnekewnk bator
sagnak es kegÿesseegnek formaÿa /
Erról mondaa xp̄s zent dauid proffetanak
zaÿa atal . psᵒ . xxj Vadam et annunciabo
fratribus meis nomen tuum . En zent atÿam
el meegÿek es meg ÿelentóm az en
atÿamffÿaÿnak az te newedet . twdnÿa
ÿllÿk az hÿw kerezttÿeneknek . Ha ke
deeg wr istennek zent ffÿa ew nagÿ
kÿralÿ hatalmas felsseege zerent ÿe
-wt volna ez vÿlagra : ez emberÿ
gÿarlosaag mÿkeppen ffeerkózhetót vol
-na eleÿben . Ha nagÿ ÿgassaga zer-
-ent / kÿ menekódhetót volna megh
bÿne zerent valo keen zenwedeestw̋l
Ha kedeeg az nagÿ meennÿeÿ wdwar
-a zerent zallot volna le hozÿank

{49b}
Kÿ nem zeegÿenlót volna chak hozÿaa
ees mennÿ : Lassatok azert az ew
nagÿ hozÿank valo kegÿelmes zÿlÿg
segheet ÿme wgÿ zÿleteek hogÿ az nag̋
alazatussagnak mÿatta el enÿeztee az .
ew kÿralÿ hatalmassagaat : Igassagaat
eeggÿegÿew germekseegnek zemeelÿe
alaa nÿomaa . kÿ senkÿt nem twd megh
sertenÿ Sem bozzwt allanÿ : Az mee
nnÿeÿ zent wdwart . az zamarnak .
es ókórnek valtaa el . hogÿ ne feelne
ne rettegne . Es zegenlene mÿkoron
akarnaa eleÿben feerkóznÿ / O nagÿ
istenÿ bólccheseeg . es kegÿes ÿrgalmassag .
Harmad oka . mÿert ellÿen kÿsded
germeknek zemelÿeeben ÿewe . mond-
atÿk hamarsagus engheztelees . mert
ÿme lattÿok hogÿ az apro germókók
ha meg veretnek awagÿ meg sertet-
nek : kÿsded aÿandekkal meg enghez-
teltheteenek Azonkeppen wrwnk
Iesus Cristus ees . mert akar meel nagÿ
bÿnes leegÿen ees chak hozÿaa terÿen
el hagÿwan gonossagaat hamar megh
enghed . zent Esaÿas proffeta mondasa
zerent . [] Teerÿ hozÿam es en
hozÿam fogadlak teegód . isten zool az
bynes embernek . kÿról eellÿen . peldat
talalwnk . Vala egÿ bodogtalan azz
-onÿallat . kÿ ew ÿdeÿeet gonossagban
fogÿlalta vala el .. mÿkoron magaban
tert volna . lataa haat ketsseegnek ka
pwÿan vagÿon . mert istennek ÿgaz
ÿteeletÿt gondolwan . meltonak ÿteelÿ
vala magaat pokolnak keennÿara . Ha
mÿkoron teróÿtÿ vala gondolattÿaat
az meennÿeÿ paradÿchomnak dÿchó
segeere . oda meltatlannak twggÿa vala .
ew sok bÿneÿnek mÿatta / Ha kedeeg
Cristus Iesusnak zent keennÿaat halalaat
lattÿa vala nagÿ halalatlansagaat .
Mÿkoron ÿmaran kózel volna hogÿ ket
seegnek hababan el merw̋lne / Ezeeben
ÿwta Cristusnak . kÿsded germekseege
mert az apro germókók hamar megh
engednek . Ottan le esween keeree
wr Iesust ew germeksegeert ÿrgalmaznÿ
Es azonnal erdemle menÿból zozatot

{50a}
Hallanÿ mondwan Bÿzÿal mert meg
bochattatnak az te bÿneyd / ÿme zerelmes
atÿamffÿaÿ . mÿnd . lelkÿ tanwsagbol m
ÿnd peldabol mert ÿsmertetÿk mert haz
-nus es Idwósseeges . volt wrwnk Iesus
-nak kÿsded germekÿ zemeelben ez vÿl
agra Iewnÿ / kÿert halaa adasokkal tar
-tozwnk ew zent ÿrgalmanak .
Masod tanwsagwnk leezen arrol
Mÿkeppen es Mÿnemew Idóben zÿle
teek ez vÿlagra . mÿ eedes wrwnk Iesus
Cristus . atÿa istennek es az zeplótelen
zÿz anÿa marianak zent ffÿa ez maÿ
napon ; Az elssew sermoban meg vagÿ
-on / meel eztendóben zÿletót . azert azt
el hagÿwan / Mÿkoron azert Octaui
anus chazaar bÿrnaa mÿnd ez vÿlagot
es nagÿ bekeseeg volna . zent dauid pro
ffetanak mondasa zerent psᵒ . Lxxj Orietur
indiebus eius iusticia et habundancia pacis .
Tamad wgÿ mond ewnekÿ az az Cristus
nak zÿleteseenek ÿdeÿben ÿgassaag es
bekeseegnek bewseeghe<ek> . Az ÿdóben
az nagÿ hatalmas chazaar . zamaat aka
raa twdnÿ menee varassokkal bÿrna
es feÿenkeed menee emberrel ez vÿla
gon es parancholat alat meg hagÿaa
hogÿ kÿ mÿnd varasaban menne es
neweet ffel ÿratnaa . es eegÿ penzel v
allast tenne hogÿ mÿwel chazartwl tar
tana Azon ÿdóben keezóróÿteteek Ios
-eff es . ffel mennÿ Az zÿz mariawal
Galileabol [N]azarethnek [v]arasabol . Betleemben . Dauidnak
varasaban . mÿert hogÿ ott vala attÿa
nak órókseege es nemzetseege / Azt ke
deeg ÿol ees twggÿa vala az zÿz ma
ria az proffetaknak mondasok zerent
hogy Betleemben kellene zÿletnÿ Ies-
-usnak es hogÿ az ÿdó bel tólt volna .
es azokat mÿnd meg mondotta vala
Ioseph wranak . kÿ anneera Irast nem
twd vala ; Vÿnek azert velók eegÿ
zamart zolgalattra : Mÿnt kedeeg lw
dwlffus mongÿa heet magÿarÿ meel
fóldet keel vala mennÿók Ierwsale
mÿgh kÿnek deel felól az heegÿ teke
rewletben vagÿon el meelfóldón
Bethleem Vÿnek eegÿ ókrót ees ve
ló̗k mÿnt lÿra mongÿa hogÿ el ad-
naak es zÿkseegóket zórózneek az araw
al . az adot ees meg fÿzetneek . merth

{50b}
Ez vÿlaghÿ ÿozagok zerent Zeegenek
valanak . de leelek zerent kazdagok .
mÿnt kÿkkel isten lakozneek . Gondol-
lÿatok meg eett zerelmes atÿamffÿaÿ
mert meenÿnek fóldnek kÿralne az
zonÿa nagÿ zeegenseegnek ÿdeÿn fo-
gatta meheben . es zÿlte ez vÿlagra
az ew zent isten ffÿaat / Gondollÿa
tok meg mÿkeppen az kÿsded varasban
bel ÿwtwan estwe felee ÿmaran
sohol zallast sem talalanak mert kÿk .
eleeb ÿwtottanak vala . ÿmaran el
foglaltaak vala .. Teetowa ÿarwan
azert az varas wczaÿan nem leen
hol feÿóket meg nÿwgoÿtanaak : Ioseph
veen ember leween . Azzonÿwnk gen-
ghe zÿz es terhess .. O kÿ aldot chaladus
ember volt volna . ha kÿ ewket akko
ron hazaban fogatta volna .. Nem
leen azert mÿt tennÿók hanem teree
-nek ez rozzass heeÿazatw zeenben .
O zerelmes atÿamffÿaÿ / ha kerdeneem
mÿnt ott nÿwgottak es mÿt vacho
raltak . tÿzta leelkóm zerent nem me
rók reea felelnóm . Mert hÿhetóm
hogÿ semÿ nem volt ÿntók zerent
mÿnt mastan mÿnekewnk vagÿon
Mÿkoron azert eehen zomeehon le
telepóttenek volna . Az eedes zÿz maria
Nap kelet felól . Ioseph . kedeeg nap
nÿwgottra tawoldaad helÿet valazta-
nak . magoknak . mÿert zent ÿelenetnek
mÿatta istennek akarattÿaat twggÿaak
vala .. ÿmachagra adaak magokat . Oh
Aldot Cristus Iesusban zerelmes atÿam-
ffÿaÿ : veegÿeetók eett aÿoÿtatus zÿwe
tekben mÿkeppen az eedes isten zÿlew
zÿz leean . kegÿes es zeplótelen anÿa ma
ria kÿlemb kÿlemb ÿndwlattÿaat erzÿ
vala . zent meheeben az istenÿ magzatnak .
kÿból semÿ nehesseegót semÿ faÿdalmat
nem erezween De nagÿ istenÿ eedesseeg
zallʼʼa vala meg zÿweet lelkeet : zeep ÿllat
ew erzeekónseegeet / Azonkezben az zent
napnak horaÿa : az az eeffelÿ kor el kó
zelgetween / terdeere eseek . Sÿonnak zent
zÿz leanÿa . le vonÿaa feedeleet feÿeeról
meg ereztee zent zÿzesseeges haÿaat ffel
emelee eedes kezeÿt : kegÿes zemeÿt . zÿ
weet es lelkeet . mennÿeknek orzagara .

{51a}
Es ÿme azonnal kÿ ótleteek ew zent orcz
-ara az nagÿ istenÿ feenesseeg /. kÿnek mÿ
-atta ott az helʼʼ meg vÿlagosodeek . zent
Ioseph ÿollehet ffel wchwdeek de maga
helyeból kÿ nem tawozeek : Az zÿz ma
ria kedeeg ffel ragattateek lelke zerent
az zent haromsagnak latasara . es ott
mÿndden tÿtkokat latwan : mÿkeppen
Atÿa wr istentw̋l erek zÿleteessel zÿletik
az ffyw wr isten / zent leelek mÿkeppen
zarmazÿk atÿatwl es ffÿwtwl / es bel
teleek az nagÿ eedess Istenÿ latasbol m
ÿnden meennÿeÿ ÿozaggal / ÿme ke
deeg azon zem pÿllantasban nagÿ istenÿ
fenesseeggel az eedes Iesus kÿ ÿewe zÿ
letween ew zÿz anÿanak zeplótelen
meheeból kÿnek fenesseegeetw̋l mÿnd
az egheez eeÿ <..> vÿlagossagra fordwla
mÿnt ha nappal volna .. Daÿkaÿ ke
deeg ÿollehet ott akkoron nem volna-
-nak De az mennÿeÿ zent Angÿalok
valanak daÿka helÿót . Az zÿz maria
nak lelke ees az istenÿ latasbol megh
bochattateek . es lataa haat elette vag
-ÿon az eedes kewanatus zÿlette / Azon
-nal reea fordwla es nagÿ eedes zÿwel
leekkel ÿmadaa es kózóne ewnekÿ mon
dwan . Aldot vagÿ kÿ ÿewtteel wr-
nak . neweeben . O en <zerelme> tÿztólendó
wram istenem . es en eedes kewanatus
zent ffÿam Aldot vagÿ kÿ ÿewttel mÿ
-nden neepeknek . kewansaga .. es reeghÿ
zent atÿaÿnknak patriarchaknak pro
ffetaknak kÿralÿoknak es mÿndden
ÿgazaknak . aÿoÿtatus varasok / ÿmad
lak azert teegódet en zentsseeges terem-
tem es meg valto istenem . Es halaat
adok teeneked raÿtta hogÿ eellÿen zee
gheen zolgalo leanÿodat nem wtaltad
zylew̋l valaztanÿ . Annak vtanna ffel
veween óleeben es nagÿ eedes zeretett
-el bewseeges kenÿ hwllatassal . apol
gattÿa vala mÿndden tagocchkaÿt . kó
nÿórgetween eedes anÿaÿ bezeeddel
hogÿ ne sÿrnao az zeep Aranÿas ffÿw
Mÿert kedeeg hÿdeg ÿdó vala takarga
ttÿa vala ewtet a''mÿ kewes rwhach
kaÿa vala .. Es le tewee az ÿozolban
az azÿw zeenara az barmok eleÿben
hogÿ lehelleesókkel meg melegóÿteneek
Az nÿawalÿas barmok kedeeg megh

{51b}
Ismerween az ew teremteÿóket Zent Esa
ÿas proffetanak mondasa zerent Cognouit
bos presepe domini sui . Izrael vero me
non cognouit ; es tÿztósseegót teween ew
teremtó wroknak . zolgalnak vala ew-
nekÿ Azonkózben Ioseph ees meg er-
thween hogÿ zÿletót volna az aldot .
magzat oda . ÿewe . es nagÿ lelkÿ aÿ
oÿtatossaggal ÿmadaa ewtet zolgalw-
an ewnekÿ . mÿnd ew zent zÿleÿeewel
kÿt mÿ ees zerelmes atÿamffÿaÿ ÿm
adwan . aggÿwnk halaat raÿtta ew
zent ÿrgalmassaganak .
Harmad tanwsagwnk leezen .
arrol mÿnemew nagÿ halaa adassal tar
tozwnk wr istennek es mÿnd az zent ha
romsagnak : ennÿ mondhatatlan istenÿ
hozÿank valo ÿo voltarol .. kegÿessegee
ról zent zeretetÿról . es kÿ ÿelenthetetlen
malaztus aÿandekÿról . kÿt soha zem
nem latot ffÿl nem hallot . Sem halan-
do embernek elmeeÿe nem gondolha
tot kezdettewl foghwa .. Mert wgÿ m
ond az zent ewangeliom . Luc ij . azon ÿ-
dóben valanak paztorok <...> ott azon
tartomanban . vÿgÿazwan ew barom
nÿaÿoknak fólótte / kÿknek <nekÿ> meg
ÿeleneek . hÿhettÿek hogÿ zent Gabriel
archangÿal . nagÿ feenesseeggel mond-
wan .. Ne akarÿatok feelnÿ . ÿme hÿr
detók tÿnektók nagÿ erewmet . kÿ leezen
mÿndden neepeknek . mert zÿletót ez
maÿ napon <.> tÿnektók Idwózóÿtew
wr Cristus dauidnak varasaban . es
ez annak ÿegÿe . el menwen : meg tal-
allÿatok az kÿsded zÿlóttet az Iazolban :
Hogy ezt meg mondotta volna . azon
nal nagÿ sok meennÿeÿ sereg angÿa
lok termeenek az egben . dÿcheerwen
es mondwan . Gloria inexcelsis deo
Et interra pax hominibus bone voluntatis .
Dÿchóseegh magassagban . az az menÿben
wr istennek / es bekeseeg fóldón ÿo
akaro embereknek . Azt meg mond-
wan ffel meneenek menÿorzagban
az zent Angÿalok . oda ees dÿcheeretót
hÿrdetween . Az Iambor paztorok ke
deeg . Bethleemben meneenek es azonke
ppen meg . az zÿz mariat . Iosephót es
kÿsded zÿletót Cristus keralt az ÿazolban

{52a}
Es nagÿ tÿztósseeggel le esween elótte ÿm
adaak es dÿchereek wr wr istent hogÿ an
nee ÿoot adot volna ewnekÿk lathnÿ hal-
lanÿ ; ÿme azert zerelmes atÿamffÿaÿ eegÿ
ÿeles oka kÿert halakat keel adnwnk wr
istennek mert ew zent zÿleteesenek zent-
seegeet az paztoroknak zemeelÿekben mÿ
nekewnk meg : ÿelentee . hÿtewnkket meg
batoroÿtaa / Masod okaert keel eedes hala
kat adnwnk : hogÿ az ew nagÿ ÿrgalmassa
ganak mÿatta . nagÿ zamtalan halando .
es vezedelmes lelkÿ testÿ nehesseegókból kÿ
zabadoÿta / lelek zerent mert istenÿ ÿgass
aag zerent mÿnt ember halalus bÿnben
esÿk ottan el kellene erekkee veznÿ karhoz
nÿ . ha Cristus emberree nem lett volna .
Test zerent kedeeg . mert nem volna olÿ n
ÿawalʼʼa kÿ reank nem esneek bÿnnek
terhess voltaert . ha az Cristus ez mÿ testÿ
termeezetewnkket ffel nem vette volna .
kÿkeert nagÿ halaakat keel adnwnk . wr
istennek . Harmad okert keel eedes halaa
kat adnwnk . mert mÿnden teremtót alla
toknak felette nagÿob bÿzodalmat es ba
torssagot enghedót ew zent ÿrgalmanak
zÿne eleÿben ÿarwlnwnk : es zabadsag
gal zolhatnwnk . awagÿ kenÿereghetnw
-nk mÿndden nÿawalÿankban / Mert
az zent Angÿalok nem merÿk wr istent
attÿoknak hÿnÿok . De wroknak : Az erde
gók Nem merÿk istent attÿoknak new
-eznÿók . De hatalmas bÿronak . kÿtewl sem
-ÿ ÿrgalmat nem bÿznak varnÿ de ÿtee
letót es keent . Emberÿ allat kedeeg . nag̋
bÿzwan hÿwÿa . vallÿa es newezÿ wr ist
ent . mÿnd attÿanak . mÿnd attÿaffÿanak
ez maÿ eedes zent zÿleteesnek melto mal
aztus voltaert ; Mert az eedes Iesus Cristus
wrwnk ees nem wtala<.> . hÿnÿa emberek
-ek attÿaffÿaÿnak Io . xx . es zerelmes
baratÿnak Ioh . xv . Nÿnchen azert helÿe
sem feelelme az vezedelmes ketseegnek
mÿkoron atÿankffÿa leegÿen kÿ ez vÿla
got meg ÿteelÿ . Wgÿ mond rola zent Ber
do . Aloÿtom hogÿ . nem wtalhat meg ÿm
aran enghemet az Cristus Iesus . mert en
tetemeÿmból valo tetem . es en testemból
valo test . kÿert ees nagÿ eedes halaa ad
assal tartozwnk ew zent ÿrgalmanak .
Neegÿed okaert keel halaat adnwnk wr
istennek / mert az meennÿeÿ dÿchóseeghnek
bodog zent orzaga . kÿt el veztettewnk va
la . bÿnnek mÿatta . Cristus Iesus ew zent
zÿleteseenek es zenwedeseenek mÿatta es
-meg wÿonnan . meg nÿtaa es meg ÿgeeree

{52b}
Hogÿ mÿkeppen Cristus Iesusban meg bodo
gwltatot az mÿ termeezetwnk lelek zerent
test zerent Azonkeppen . ember ees meg
dÿchóÿltesseek mennÿeknek orzagaban
mÿnd lelek zerent . test zerent . O azert zerel
-mes atÿamffÿaÿ . mÿert naggÿal tebbet
adot mÿnekewnk . az wr isten honnem mÿnt twttok volna ke[er]nÿ
kew[an]nÿ mÿnd ez
vÿlagon . az ew zent ffÿaban . mÿnd me
-nnÿen ew zent zyne latasaban . Azerth .
ne zennÿewnk eedes zÿwel lelekkel .
halaakat adnÿ . es zenetlen valo dÿchee
retóket mondanÿ ew zent feelsseeges
ÿrgalmassaganak . kÿben keerÿók hogÿ tar-
-cchon meg . mÿnd eeletewnkben mÿnd
halalwnknak ÿdeÿn es wtanna erek
kewl erekkee Amen .
Karachon Nagÿ m-
ÿsenek . Proffecÿaia .
Epistolaÿa . Ewanᵐᵃ
Ez maÿ zent Mÿsenek proffecÿaiaat
ÿrtta meg zent Esaÿas proffeta kenÿ-
weenek ewtwen kettód rezeeben . meel
ÿgheeknek elette emlekózÿk wr istenn
ek kepeeben bozzonkodwan .. az kegÿet
lenekre mÿkeppen haborgattÿaak az
ew valaztot nepeÿt ez vÿlagon . es
mÿkeppen . Naponkeed . az vak meró
bÿnesektewl karomlattatÿk es zÿdal
maztatÿk az ew zent newe / kÿben
mastan ees tellÿeseeggel el merw̋lt
ez gÿarlo vÿlaagh . Annak wtan
na kówetkózÿk ez mastanÿ proffecÿa
Prophecÿa
[A]zth mongÿa az wr
isten : Annak okaert
meg twggÿa az en
neepem az en newe
-met az ÿewendó napon : merth
ÿme kÿ eleeb zolok vala . ÿelen
vagÿok / Oh meel zeep az hegÿek-
on hÿrdetóknek es bekesseg predi
calloknak ew labok / mondwan
Sÿon ? orzagol az te wrad istened

{53a}
Ez tÿ neezótóknek zawa . ffel emelte-
-ek ew zawokat . eegÿetemben dÿch-
-eernek . mert zemrol zemre latnak
mÿkoron wr isten meg teróÿtendÿ
sÿonth : Ewrwllÿetók es dÿcheerÿ
eetók eegÿetemben Ierwsalemnek
pwztaÿa . mert meg vÿgaztalta
wr isten az ew nepeet / meg val-
totta Ierwsalemót / Meg zerzette
wr isten az ew zent ÿoghÿaat mÿnd
den nemzetóknek zemók elót / es meg
lattÿaak mÿndden fóldnek hatarÿ
mÿ wrwnk wr istennek Idwózóÿ
-tóÿeet /-
Ez maÿ zent Mÿsenek Epistolaÿaat ÿrtta
meg bodogssagus zent paal Apostol Az
Sÿdo neepnek ÿrtt leweleenek elssew ree
zeben , kÿben kÿwe ÿelentÿ ez wÿ torwe
nek foló̗tte Mert az ooh torwent wr
isten adaa kÿwe az zent Angÿalok atal
az ew valaztot nepeenek Ez wÿ torw
eent kedeeg adaa kÿwe ez zerzee ennen
maga ennen zemelÿe zerent mÿndden
nemew hozÿaa . tartozo zentssegewel
es aldozattÿawal Annak azert bÿzon
sagara es ÿgassagus vallasaara ÿra
ez maÿ zent Epÿstolaat mondwan
Epistola .
Atÿamffÿaÿ Sokkeppen
es sok moddal reegtewl
fogwa zolwan wr isten
az veeneknek proffetak
atal Ez mastanÿ ÿdó̗k
nek kedeeg wtolso rezeeben zolt mÿn
ekewnk ennen ffÿa atal kÿt zerzó̗t
erekó̗ssee mÿndenekben kÿ mÿat te
remtó̗tte ez vÿlagokat ees . kÿ mÿk
oron ew volna az dÿchó̗sseegnek fee
ne es ew allattÿanak abraza es
vÿselween mÿndeneket ew ÿgheeÿe
nek ereÿwel es bÿneknek tÿztwla

{53b}
ttÿaat zerezween ÿl az istenÿ felsseegnek
ÿoghara mennÿekben Annewal an
gÿaloknaal meltob leween meneewel
kÿlembsegkeppen ew naloknaal new
ezetot eerdemle Mert kÿnek mon
dotta isten vala mÿkoron az angÿal
ok kó̗zzó̗l . En ffÿam vagÿ te en ma
zÿltelek teegodet . Masod helÿen
en leezen ewnekÿ attÿa vÿzett es ew
ennekem ffÿam vÿzett . Es mÿkoron
bel akaraa ewtet hoznÿ ez fó̗ldnek
vÿlagaban wgÿ monda es ÿma
ggÿaak ewtet mÿnd istennek ang
ÿalÿ . Az angÿalokrol kedeeg wgÿ
monda kÿ az ew angÿalÿt teezÿ lel
kó̗kkee es ew zolgaÿt mÿnt tÿzes
langa Az ffÿwrol kedeeg wgÿ mon
da Az te bÿrodalmat isten erekkewl
erekkee ÿgassagnak vezzoÿe az te or
zagodnak hatalma Okaat vetÿ
mert ÿgassagot zeretteel es alnok
sagot gÿló̗lteel annak okaert meg
zentó̗lt teeged te istened istened vÿg
asagnak olallÿawal te tarssassagÿd
nak fó̗ló̗tte Es te wram teremteed
kezdetben ez fó̗ldet es te kezeÿdnek
mwkaÿ az mennÿek ees Ewk ÿdo
bel telween el veznek te kedeeg meg
maracz . Es mÿndenek mÿnt az otó̗
zet el senÿwednek Es mÿnt az fó̗dó̗
zetó̗t el valtoztatod ewket zÿnekben
es el valtoznak Te kedeglen wgÿan
azon leez mÿnt eleeb es te eztendeÿd
soha el nem fogÿatkoznak .
Sequitur Ewangelium In principio cum expositionibus
Kegÿelmes wrwnk Iesusban Christusban
zerelmes atÿamffÿaÿ . ÿme meg hallook
az zent Irasnak Idwesseeges ertelmeet es
malaztus magÿarazattÿaat lasswnk va
la meg lelkÿ tanwsagot ees ez maÿ nagÿ
meltossagos napnak tÿztó̗sseegerol hogÿ
ne mwllÿeek el mÿndenestwl fogwa
eedes dÿcheeretneel kÿl

{54a}
Elssew tanwsagot lasswnk az zēt
ewangeliombol az zentsseeges ÿgheenek
ertelmeeról . Verbum caro factum est . et
habitauit in nobis : ÿghe testee leen es
lakozeek mÿ bennewnk . Io . j : zent do
ctoroknak magyarazattÿok zerent ez
eennehan̋ zent ÿgheekben nagÿ m
eelseeges istenÿ bólcchesseeg vagÿon
nagÿ bewseeges malazt . es nagÿ tÿz
tóletes ÿozaagh / Az elssóról wgÿ m
-ond zent Beda doctor . Bodogssagus
zent Ianus ewangelista . olÿ nagÿ ÿgh
eet zalazta kÿ zaÿabol : kÿneel nagÿ
obbat soha senkÿ nem zolt vala . Ha
kedeeg mÿ kewessee annaal nagÿobot
zolt volna . hÿzóm hogÿ mynd ez vÿ
laag sem foghatta volna meg / Az m
asodÿk meltosagarol wgÿ mond zent
Agoston doctor : Ez vÿlaghÿ zerzót a
llatok kózót annal nagÿob malazt so
-ha nem tamadot mÿnt<.> hogÿ eegÿ
zemeelben isten emberrel eeggÿee lót
kÿnek mÿatta az hatalmas kÿralÿok
-nak kÿrallÿa wraknak wra .. mÿ a
tÿankffÿa meltoztatot lennÿ : megh
ozthwan mÿvelewnk ew zent attÿa
-nak erekkee meg maradando erek
-seegeet . Az harmadyk meltosagarol
az az mÿnemew tÿztóletes leegÿen
tanobÿzonsaag Anya zent egÿhaaz
rola kÿnek zokasa hogÿ mÿkoron az zēt
mÿseben hallatÿk olwas<s>nÿ ottan
mÿnden feÿet terdet haÿchon aw
agÿ le esween az fóldhóz bekeellÿek
alazatus tyztósseeghnek es halaa adasnak
okaert / O meelÿ nagÿ lelkÿ edesseeg vagÿ
-on ez zent ÿgheenek . mondasaban hall
asaban . Verbum caro . isten ember . ann
al ees nagyob leen . mÿkoron leen cho
-dakeppen . De meeg annaal ees nagÿob
malazt adateek / mÿkoron erdemle lakoznÿ
mÿ bennewnk . es mÿ erdemlók bÿrnÿa
mÿnt atÿankffÿaat O zerelmes atÿam
ffÿaÿ ha kÿ ezeeben vehetÿ ez eellÿen
eeggÿeseegnek es atÿaffÿwsagnak : mel
tosagus malaztossagaat / Nem ÿghen hÿz
óm hogÿ vegheere mehessen az nagÿ
lelkÿ eedesseegnek / De maga ketsseegh
nel kÿl wgÿ vagÿon . zent Mathe ÿrtta
meg az zent ewangeliomban . caᵒ xij

{54b}
Quicumque fecerit voluntatem patris mei qui
est in celis . Ipse meus pater et mater et frater est /
Vala kÿ tehendÿ en atÿamnak akarattÿaat
kÿ mennÿekben vagÿon / Ew ennekem
Atÿam Anÿam es atÿamffÿa . Cristus
Iesus mongÿa . zerelmes atyamffÿaÿ
Masod tanwsagot lasswnk azon
zent ÿgheeknek tÿztóletes meltosagokrol
Verbum caro factum <.> est et habitauit in nobis .
hallÿok okaat zerelmes atÿamffÿaÿ . doctor
oknak mondasokbol / mÿ okaert tewee az
nagÿ istenÿ feelsseeges meltosaag . hogÿ
ennÿ kegÿelmes alaztossagban ereztenee
ennen magaat az mÿ gÿarlo halando
termeezetewnket : ffel veween : Rea fel
elween zent doctorok . eellyen harom rend
belÿ Bÿzon Bezeeddel . Elezer : Mert nem
leen az istenÿ tyztósseegnek kÿssebsegeere
ez ew zent zÿleteeseenek alazatossaga<t> De
ÿnkab dÿcheeretÿre mÿnd mennÿen
mÿnd fóldón / Mert zent Ber : doctor-
nak mondasa zerent / Mÿg vala kÿ na
gÿob tyztósseegben vagÿon . Annewal
dÿcheeretesb ewbenne az zent alazatos-
sagnak ÿozaga /. Mert ha mÿkoron az
zegheen nemból valo magaat meg alazza
semÿnek lattatÿk : ha kedeeg vala kÿ . tÿz
tóletes magaat meg alazÿa . tÿztóletnek
tÿztósseegeenek mondatÿk Ecc iij : Azon
rol emlekózÿk zent dauid proffeta ees
psᵒ clviij Excelsus est dominus . sed humilia respicit
incelo et interra / Magassagus az wr isten
de az alazatosokat neezÿ . mÿnd mennÿen
mÿnd fóldón . Ha kÿ kerdenee . kÿchoda
volna az olÿ bodog leelek . kÿ mÿnd
mennÿen / mÿnd fóldón alazatus volna
es wr istennek zent zemeÿ zenetlen raÿ
tta volnanak . Ha erthween reea fele
lewnk . Wr Iesus Cristusnaal eegÿebet
nem talalwnk ; Ha kedeeg tÿztóletósbet
keresewnk . ott sem talallÿok massaat .
Mert meneewel nagÿob leween . ma
gaat mÿndennek alatta meg alazaa
Annewal nagÿob tÿztósseegót erdemle
Masodzor . Nem leen kÿssebseegere hal
andosagot veween / Mert vgÿ mond
rola zent leo pp ; Az wr istennek nagÿ
hatalmassaga nem valla kÿssebseegót
mÿert az zolganak zemeelÿeeben ótózeek
Mert az kÿ vala . ew istenÿ melto terme
zetÿben allattÿa zerent meg marada .
es . kÿ nem vala . az az halando mÿer
ettewnk ffel vewee . Nem valtozas keppen

{55a}
De eegÿ zemeel alat eeggÿee leween
kÿról ertetÿk Verbum caro factum est .
Ighee : awagÿ isten . testee leen . az az
halando emberÿ termeezetót veen .
Harmadzor nem leen ez nagy Alaza
tossaag kÿssebseegeere az istenÿ meltossa
gnak . De ÿnkab nÿlwan valo dÿche
retÿre hogÿ mÿhozÿank ÿgenlettetee
ennen magaat . kÿról wgÿ monda az
zent ewangelista : Et vidimus gloriam
eius / gloriam quasi unigeniti A patre /
Es latook az ew dÿchósegeet . mÿnt at
ÿanak eeggÿetlen eeggÿeenek dÿchó
-segeet / ha kÿ keerdenee . hol awagÿ m
-ÿkeppen lattaak emberek . Cristusnak
Istenÿ dÿchósegeet / Vessók elówe az zēt
ewangeliomÿ ken̋wet es kÿnnÿen m
eg talallÿok benne / Mÿkoron meg
kereztólee zent Ianus az Iordan vÿzee
-ben : ott meg ÿeleneek ew byzon isten
-seege mÿnt . meg hallÿok eede eló
-we / Masodzor mÿkoron el valtozta
taa zent zÿneet Az Thabornak heeg̋en
ezek ew zent halalanak elette . wtan
-na kedeeg zama nÿnchen / mÿg men
ÿben ffel meene ew zent orzagaban .
Neegÿedzer Nem leen . ew felsseeges ból
-cchesegeenek ees kÿssebsegeere mÿ eerett
ewnk zent zÿleteesnek zentsseege mÿat
magat meg alaznÿ / De ÿnkaab tekeel
-letessegeere / mÿnt ollÿan felsseeges ÿo es
tekelletes teremtó wr istennek / kÿtewl
mÿndden ÿok es ÿozagok zarmaznak .
kÿról wgÿ mond .. petrus Aureolus . zēt
ÿrasbelÿ doctor / Illÿk vala vr istennek
az zent Alazatossagot mÿnt kÿralÿ nem
-es lelkÿ ÿozagot ffel vennÿ : De nem ÿl-
-leek az zent istenÿ termeezetnek bÿnnek
gÿalazattÿaat ffel vennÿ / kÿeert ÿlleek
emberÿ halando termeezetben ótóznÿ
Veegre kedeeg az okaert ees ÿlleek hogÿ
hozÿank testy termeezetben hasonlatus es
latando lenne . mestersseegnek es tanoÿtas
nak . okaert . hogy mÿnket mÿndden ÿo
-ra ÿozagra es tekelletes Idwesseegnek
wtaara meg tanoÿtana / mÿnket ÿgaz
gathna es mÿndden ÿaraswnkban . prod
-wnk lenne / mÿnket eeltetne taplal
na . mÿnket otalmazna . es mÿndden go
noztwl meg mentene / es veegre mÿnket
az erek karhozatnak vezedelmeeból kÿ

{55b}
Zabadoÿtana / es mÿndden dÿchóseeges eerd
emmel mennÿeknek orzagaban meg bee
wesóÿtween . ffel magaztatna . ÿme azert
zerelmes atÿamffÿaÿ mÿ okaert Verbum
caro factum est . isten . es ÿghe teste es emb
erree leen / ÿme . eedes atÿamffÿaÿ mÿert
erdemle lakoznÿ mÿ bennewnk : O azert
mennÿeÿ magassagban lakozo . istenÿ mel
tosaag . O dÿchóseeges felsseeg : O meelseeges
Alazatossaag . es veeghetetlen tÿztósseegh
O . kÿsded zÿletót magzat es ÿdónek elette
zÿletót bólcchesseeg . Atÿa wr istennek
es zÿz ember anÿanak . bÿzon / eedes . zel
mes es . kegÿesseges zent ffÿa Iesus Cri
-stus . halaa adassaal ÿmadwnk . tÿztólew
nk vallwnk . kÿ eelz es . vralkodol : a
tÿawal . es zent leelekkel . erekkewl erek
kee Aldot Isten . Amen .
Karachon kó̗zó̗th valo
vasarnapnak Epl'aÿa
Ez maÿ zent Vasaarnapnak Epistola-
ÿaat ÿrtta meg . zent paal Apostol Ga
lattÿa newó tartomaan belÿeknek .
Górógh orzagban .. leweleenek neegÿed
rezeeben ; Meel ÿgheeknek elótte em-
lekózÿk Anÿa zent eegÿhaznak eeggÿe
-ssegeeról Cristusban Iesusban mondw
an . Atÿamffÿaÿ twggÿatok bÿzonn
ÿal hogÿ mÿnd nÿaÿan eeggÿek va-
-ttok tÿ Cristus Iesusban . az ew zent hÿ
-tÿnek zentóleese mÿat . Ha kedeegh
Cristusee vattok . Azert Abrahannak
nemÿ vattok / wr istentewl meg ÿgee
-rt órókseeg zerent . ÿmaran ez ÿgheek
nek wtanna kówetkózÿk ez maÿ z-
ent epistola
Epistola .
[A]Tÿamffÿaÿ . mÿnee
ÿdeÿglen . az bÿzon
erekós ffÿw kÿsded
semmÿ kÿlembseege
nÿnchen az zolgatwl
mÿeert mÿndennek wra legÿen

{56a}
De otalmazoknak es gond vÿseló
knek alatta vagÿon . az ew attÿ
atwl meg hagÿatot ÿdew napÿg
Azonkeppen mÿ ees . mÿkoron a
prodadok volnank ez vÿlaghÿ eel
tetó allatok alat valank zolgal
-wan . De mÿnt az ÿdó bel tólt vo
lna el bochataa isten az ew ffÿat
azzonÿalattwl zÿletween : tórw-
een alaa vettetween . hogÿ azokat
kÿk tórween alat volnanak meg
valtanaa . hogÿ istennek ffÿaÿ kó
zzee zamlaltatnank / Mÿert ke
deeg ÿmaran istennek ffÿaÿ vatt
-ok el bochatta isten az ew ffÿanak
zent lelkeet tÿnektók zÿwetókben
keÿaÿthwan . mÿ atÿank wr isten
Azert ÿmaran senkÿ nem monda
tÿk zolganak : de ffÿwnak es erekós
-nek istentól . Sequitur ewm cum ex positionibus
Mÿert zerelmes atÿamffÿaÿ ÿgenló lel
-kÿ ertelem zerent . mÿnd az zent episto
la ; mÿnd az ewangeliom / nem mezze .
ÿarnak egÿ mastwl / ez zent ÿdónek
es ÿnnepóknek folÿasok zerent . twdn
nÿa ÿllÿk . meel haznalatus es mal
-aztus leen mÿnekewnk . az zent wr
ffÿw zÿleteesnek bÿzon ÿelenetÿ . es
fenes vÿlagossaga . kÿ mÿat ennÿ
ÿot erdemlettewnk / ÿewendóre kedeeg
annaal nagÿobbat varwnk . mÿkoron
valtoztatwnk wr istennek bÿzon ffÿa
ÿnak dÿchóseeges zamokban . mÿnt az
zent epistola mongÿa / newekódween
azonkózben . lelkÿ testÿ ÿozagoknak erdem
es voltaban wrwnk Iesusnak peldaÿa
zerent mÿnt az zent ewangeliom mongÿa /
Wr istennek azert tÿztóssegeere harom<.>
rendbelÿ lelkÿ tanwswnk leezen az zent
ewangeliomnak ertelmeeból
Elssew tanwsagwnk leezen arrol
Mÿ oka leen hogÿ az aldot istennek zent
ffÿa Iesus . kÿnek akarattÿa zerent mÿn
denek lehetsseegósók / Nem akara hertelen
newekódnÿ óreg embernek ewe zerent

{56b}
Sem mÿkent Adamot es ewaat teremtee
De lassan lassan eegÿeb emberÿ zÿlótt
eknek ÿdeÿe zerent akara newekódnÿ m
ÿnt az zent ewangeliom mongÿa / Reea
felelween zent doctorok teb okaat vetÿk
Elssew hogÿ az lassan valo newekódeessel
hozÿank hasonlatosnak mwtatnaa en-
nem magaat hogÿ az mÿ zerelmewnkert
Nem rewlees zerent De bÿzon testót veett
volna ffel ; mert sok eretnókók voltanak
kÿk azt mondottaak hogÿ nem volt bÿzon
halando . teste kÿról zent leo pp̄a emlekózik
Masod oka / mert termeezetnek tórwee-
nÿe alaa vetee ennen magaat az mÿ
zerelmewnkert / es semÿ istenÿ choda dol
got nem teen ew g̋ermekseegeben . kÿn
meg ÿsmertetót volna : vgÿ mond zent
leo pp̄a De mÿndenben ÿgenló keppen eele
attÿaffÿawal vgÿ mond zent paal Eff ij
Harmad oka . mÿert . annee sok etztendeeg
velewnk nagÿ alazatussaggal . nÿaÿasko
deek : Az nagÿ hozÿank valo zeretet tee
wee . <proffetanak> Bólchnek mondasa
zerent Az en gÿenÿerwseeghÿm
vannak embereknek ew ffÿaÿwal
Neegÿed oka ; mert az ew germókkee
leeteleen meg akaraa nÿlwaan ÿelen
tenÿ hogÿ zerelmes halarra ÿewt
volna mÿ eerettewnk zent akarattÿa
zerent . Mert ha meg nem akart vol-
na halnÿ . ÿngen sem zÿletót volna .
Ewtód oka . hogÿ mÿnket kÿk twdat-
lanok / eztelenók es erótelenók valank
nagÿ zeretettel mÿnket meg tanoÿtana
es mÿndenben ÿgazgatna . bezeedeewel
ÿnteeseewel . ÿo pelda adasawal ./
kÿról wgÿ mond zent Agoston doctor .
Omnis cristi actio est mea instentio C-
ristus Iesusnak mÿndden chelekódetÿ mÿ
nekewnk mÿnd tanwsagwnk : O azert
zerelmes atÿamffÿaÿ . gondollÿatok ÿol
meg . hannÿatok meg eressen : egheez
hÿttel tÿzes zeretettel menee zamtalan
ÿokat tett mÿnekewnk az aldot isten-
-nek kegÿelmes eegÿetlen eeggÿe /
mÿnt ennen maga mongÿa proffeta-
nak zaÿa atal . O en neepem
mÿt kellót volna annaal tebbet tennem
tÿnektek . Amÿt tettem / O bÿzonÿawal
nÿlwan lattÿok / mÿnemew nagÿ dol-
gokra keezereÿtótte ew zent felsseeges .

{57a}
Zentseegeet az nagÿ hozÿank valo zeretet .
kÿról emlekózÿk zent Ianus Apok vlt
fortis est vt mord dilettio . eróss mÿnt
az halaal . az istenÿ zent zeretet . Veegÿe
ezeeben azert kÿ hallÿa . mert vÿzon el
-len esmeg zeretót waar az wr isten em
-bertewl / Io xij zeresseetók tÿ atÿatok ffÿ
-aÿt mÿnt en zerettelek tÿtóket / kÿk kózót
vallÿon kÿ leelettetÿk nagÿob atÿankffÿa
mÿnt az eedes Cristus Iesus : Azert .
Masod tanwsagwnk lezen arrol
Mÿnemew rend belÿ emberek erdem-
nek meg aldatnÿ az aldot Cristus Ie-
sustwl .. mert hallook az zent ewange
liomban hogÿ Sÿmeon ꝓptha meg al-
dotta volna : Iesust . az zÿz mariaat es
kÿk mÿnd az ÿdóben ott valanak . De
nem ÿnkaab . ewk aldattanak megh
az eedes Iesustwl ew zent malazttÿan
-ak nekÿk zolgaltatasawal . Azonkepp
en azert mastanÿ Idóben ees . Doctorok
nak mondasok zerent / eellÿen rend belÿ
emberek erdemnek meg aldatnÿ . Ele
zer : kÿk Cristusban ÿgazan hÿznek / zent
paal ad Galatas iij : vala kÿk ez hÿtben
vannak . meg aldatnak az ÿgaz hÿtew
Abrahammal ; De az hÿtetlenek megh
atkoztatnak Math . xxv . Masod rend
belÿek kÿk zent ÿrgalmassagban eelnek
vÿzon ellen az kegÿetlenek meg atkoztat
nak Math vbi super . Harmad rend belÿ
ek kÿk mÿndden gonossagtwl zeplótelen
ek . kÿ peldaztatÿk az zÿz marian / psᵒ
Innocens manibus et mundo corde . kÿknek ke
zeÿ artatlanok . es zÿwók tÿzta / ezek
veeznek aldomast wr istentewl . Vÿzon
ellen az fórtelmesókról . wgÿ mond ꝓptha : nÿ
nchen reeze istenben . az wndoknak . Et
ect xlj ve vol impÿ . ÿaÿ tÿnektek ke
gÿetlenek / Neegÿed rend belÿek kÿk
penitencia mÿat ffel tamadnak : kÿk ke
deeg az zent penitenciat meg wtallÿak
wgÿ mond Luc xiij . Niste penitenciam
egeritus / Ha penitenciat nem tartando
tok eegÿemben mÿnd el veztók Ewtód
rend belÿek . zent enghedelmesseegben
eelók / kÿk kedeeg Anÿa zent egÿhaznak
kÿw̋le elók awagÿ tórók haborgatok
mÿnd az atkoztaknak reezókre leeznek .
Hatod rend belÿek / kÿk wrwnk Iesꝰ
Cristus zent keennÿarol halalarol m
-eg emlekóznek es raÿtta bankodnak
fohazkodnak . es sÿrnak ohaÿtnak .

{57b}
Kÿk kedeeg el felekóznek az ew zent ÿo vol-
tarol / el feletkózÿk ew rolok ees wr isten
Math Amen dico vol nestio vos : Arrol
mongÿa zent Ber . do . ÿaÿ ennekem ha ha-
lalatlan leendók mert meg kerestetÿk az ÿ-
gaz veernek ontasa . ez fóldnek zÿneen
Heted rend belÿek . kÿk ew bÿnóket ÿgazan
meg gÿonnÿak / Iacobi Confitemi al
terutrum potam veam ut saluemi / gÿonnÿatok
meg egÿmasnak tÿ bÿnetóket hogÿ Idwózewl
lÿetók . Vÿzon ellen azert kÿ nem teezÿ . atko-
zot leezen : mÿnt Adam Ewa . mÿnt kaÿn
Iudas Nÿolczad rendbelÿek . kÿk az ew
allapattÿokat ÿgazan meg tarttÿaak : twdnÿa
ÿllÿk . zÿz zÿzesseegeet . hazas hazassagaat
ózweg . ózwegÿseegeet / vala kÿ kedeeg atal
haghÿa atkozot leezen . Numeri v . Kÿlenczed rend
belÿek . kÿk wr istennek zent parancho
latÿt bel tellÿesóÿtÿk / kÿnek sentenciaÿ
aat mÿnd aldomasra . mÿnd atokra kÿ
feÿe wr isten . De utro xxvviij . Annak
okaert monda Idwezóÿtenk ees / Math
Si vis ad vitam ingredi serua mandata
ha akarz az erek eelettre bel mennÿ . tarch
Parancholatot . Tÿzed rend belÿek . kÿk
lelkÿ meg ÿsmert ÿozagban . es zentssee
ges eeletben naprol napra gÿoropodnak .
zaporodnak . newekódnek . ees ffeellÿeb hag-
nak : O zerelmes atÿamffÿaÿ . akarnaam
ha mÿndenÿk rendbelÿekkel reezesók
volnatok . Nagÿobban kedeeg . ha az wtol
sokkal . kÿkneel tekeelletes az wr istennek
aldomasa . tellÿes az wr istennek malaz-
ttÿa tÿzes az wr istennek zerelme . allando .
az ÿo teetel . es tellÿes remeenseeg az erek
dÿchóseegnek meg maradando Coronaÿa
Vÿzon ellen kedeeg . kÿk semÿ ÿoban . de
ÿffÿwsagoktwl fogwa veenseegóknek
wtolso zÿredekeÿglen zegódelmesseegben
eelnek . hallÿaak velem eegÿetemben
zent Esaÿas proffetanak mondasaat caᵒ .
lxv . Primer centum amorum morietur . Et
Senex centum amorum maledictus erit . Az
zaaz eztendeÿ germók meg hal .. Es az zaaz
eztendeÿ ween ember atkozot leezen .
Masod bÿzonsaag Marcus . xj . Videns
cristus ficulneam . et maledixit ei eo pro nom
huit fructum . et statim aruit . Lathwan
Cristus az fighe faat es meg atkozaa ew
tet hogÿ nem volt volna gÿmólch raÿtta
es ottan meg aza : Az ertelmók mÿnd
eegÿ es ÿgÿenló : kÿtw̋l mÿnket wr isten -
otalmazÿon

{58a}
Harmad tanwsagwnk lezen ar
-rol / mÿnemew chodalatus istenÿ dÿchó
seegben volt wrwnk Iesus Cristusnak
ew teremtót lelke . ew elsew foganatt
ÿatwl foghwan . zerelmes atÿamffÿa
ÿ ha mennÿeÿ es istenÿ dolgot aka
rtok hallanÿ es ertenÿ vesseetók re
-a ÿol ezótóket elmeetóket es hallÿa
tok eedes zÿwel leelekkel / eedes dolgo
-kat mÿnemew meltosagokkal . hatal
mas eerdemókkel / mondhatatlan zent
istenÿ malazttal : mÿndden tehetseeggel
dÿchóseegós . reezelteteessel . istenÿ lata
ssal . es teleelletes bodogsaggal . ffeell
ÿeb volt meennÿen fóldón .. mÿnden
teremtót allatoknaal Cristus Iesusnak
zentsseeges lelke / Elezer . hogÿ ew . az
istenseegnek zÿnról zÿnre valo latasaat
azon testben leween nÿlwabban latta
mÿnd az zent Angÿaloknaal . mÿnd ee
gÿeb teremtót allatoknaal . kÿról wgÿ
mond zent Agoston doctor . hogÿ wr
Iesus cristus az elssew zÿleteseenek kez
detÿtewl foghwan tekeelletes ember es
isten volt : Mÿert kedeeg ez ew lelke
mÿnddenneel feellÿeb eeggÿesewltetót
volt az istenseeggel : azert az istenseeg
nek zÿneet nÿlwabban tÿztabban la
tta meeg az seraphÿn angÿaloknaal
ees . Masod meltosaag : hogÿ tekelle
tes eze elmeeÿe volt . meeg annÿan
ak meheben ees . kÿ nagÿ choda dol
-og es mÿndden termeezetnek felette valo
erósseeg . hogÿ mÿkoron nem volna alkol
-mas testeenek tekeelletes akhatatussaga
lelkeenek volna tekelletes erósseeghe
zent Tamas doctornak mondasa zerent
Harmad meltossaag . hogÿ Cristus Iesus .
leelke zerent tellÿes bodog . mÿnt kÿ az
istenseeggel eeggÿesewltetót / De maga
nem ótletÿk vala kÿ az ew zent test
eere sem erzeekenseghÿre . oka az hog̋
az test zenwedendó <...> lehetne es h
alando . es emberÿ meg valtsagnak
erdemes ywtalma meg ne bantat
neek ; mÿnt meg ÿrtta zent Mathe
caᵒ xxvj mondwan . Tristis est ama
mea vsarum ad mortem . zomorw az en
lelkem mÿnd halalÿg / az az testÿ
erzekenseg zerent zomorw vala .
az meg ÿsmert keen zenwedeesnek

{58b}
Nagÿ voltaert . De belól valo lelkÿ okoss
aga zerent . sem ellene nem monda . sem
ellene nem alla De eremest es kÿwana
-tus zeretettel . zenwede mondwan : De
nem en akaraton / hanem az tÿeed lee
gÿen en meennÿeÿ zent atÿam / twdnÿa
istenseege eeggÿesewlt vala Cristusnak
lelkeewel : mÿndden bodogsaag zerent
Neegÿed meltosaag . hogÿ . Cristus Iesus
mÿnd ew tekeelletes foganattÿatwl fo
ghan mÿnddent twdot . es ÿsmert tellÿes
bólcchesseeggel meeg ew zent annÿanak
meheben leween . ees / kÿról zool az zent
ewangeliom hogÿ az germók Iesus tellÿes
bólcheseegew volt . wgÿ mond rola zent
Ber . do . Nem kÿsseb twdomanÿa volt
Iesusnak ew foganattÿanak ÿdeÿn . mÿ-
nt mÿkoron zÿleteek . kÿsded leween . mÿ-
-nt mÿkoron nagÿ vala ; Awagÿ az sÿ-
-do doctorokat kerdózween . mÿnt mÿko
ron predical vala az neep kózót / kÿról
wgÿ mond zent Tamas . do : Cristusnak
nem volt ez vÿlaghÿ tanwlt twdo-
manÿa . De az zent leelek istentw̋l ótle
tót es meennÿeÿ . kÿwel mÿndenóket
twdot ÿsmert es latót kezdettewl fogwan .
letteket . ÿelen valokat es ÿewendóket
Ewtód meltosaag . hogÿ olÿ nagÿ es
tekeelletes istenÿ malazt volt Cristusban
kÿneel nagÿob nem lehet : Arrol mon
gÿa Ioh j De plenitudine eius ams vos
accepimus . gram pro gra . kÿnek tellÿ
-essegeeból mÿ mÿnd nÿaÿan malaztot
malazteert ; Arrol emlekózÿk azon zent
Ianus . mondwan pleui gre et veritatur
tellÿes leween malazttal es ÿgassaggal
Hatod meltosaag : hogÿ wr Iesus Cristꝰ
veeghetetlen erdemew volt : az az . kÿnek
sem veege . sem kezdetÿ nÿnchen / annak
okert . emberÿ nemnek veetkeeról chak
ew tehete eeleget ; Mert zent Ber . do .
mondasa zerent chak eegÿ cheep vere
hwllasa ees eeleeg volt volna . emberÿ
nemnek meg valtsagaara : Monda
naa vala kÿ . ha senkÿ meg nem ólte
volna ; Wgÿ felel reea Alexe de al
hogÿ az zent zeretet kÿból zÿletót vol-
na . es az akarat eleeg volt volna .
emberÿ nemnek meg valtsagara
Heeted meltosag . hogÿ mÿndenre ha
talma volt vala mÿt akart volna

{59a}
Tennÿ Math vltimo . Data e in omnis
potestas in celo et interra . Adatwan
vagÿon ennekóm mÿndden hatalom
mennÿen es fóldón / O zerelmes atÿam
ffÿaÿ . ÿme lattÿatok hallÿatok az zent
ÿrasbol . mÿnemew ember volt az al-
dot wr Iesus Cristus : mÿnemew ter
-meezetew . es mÿnemew malaztus ÿo
zagus hatalmas . mÿnd istennek . angÿ
aloknak es embereknek elótte : kÿhóz
hasonlatus soha nem volt . sem lehetót
sem leezen / kÿnek hatalmas markab
an vannak mÿnnÿen fóldón mÿn
dden teremtót allatok : kÿ ees leezen ÿ
ewendóre meg ÿteelnÿ elewenóket
es holtakat : kÿ ees . erdemót ozt kÿn
ek mÿnd ew eerdeme zerent : O kegÿ
es zÿwó kerezttÿen neepek : ÿarwllÿ-
wnk ew zent kegÿelmes ÿrgalma
ssaganak zyne eleeben . mastan mÿg
eelewnk zenetlen dÿcheerettel . tóre
delmes zÿwel leelekkel .. penitencia
tartassal . es veegkeppen valo ÿo zandekkal
hogÿ <lelkÿ> mÿ halalwnknak ÿdeÿn
ÿozagus mÿwelkódetben talalwan .
Aggÿa meg lathatnwnk erekkee va
-lo ÿsmerettel . ew zent Bodog ember
seegeenek es Istensegeenek . zÿnról
zÿnre valo latasaat . Amen .
Kÿs karachonnak Inn
-epeeró̗l .
Ez maÿ zent Innepnek epistolayaat ÿrtta
megh zent paal apostol Galattÿa belÿeknek
ÿrtt leweleenek iij rezeeben . kÿben emlek
-ózÿk az zent hÿtnek fondamentomarol
mÿkeent az zent ewangeliom ees ./ modw
-an . Abraham hÿn wr istenben es ve
eteteek ewnekÿ ÿgassagra / az az hÿtnek eer
-demeere / Idwózeÿtenk Iesus ees azert ve-
vee ffel az kewrnÿewl meteleest hogÿ az
tórweent . ÿgassagot . es hÿtót ÿgaznak
vallana . es istentewl lennÿ . kÿnek ooh
tórweenben annee hatalmas zentsseege va
la mÿnt mastan . az zent kerezt vÿznek
bÿneknek bochanattÿara / mert kÿk kózzólók
meg hal vala ottan az zent atÿaak lÿm
bosaban meegÿen vala / mÿert az menÿor
sagnak kapwÿaat meg nem nÿthattÿa
vala . Az zent kereztseegnek kedeeg annee
wal nagÿob vagÿon / hogÿ ottan menn

{59b}
-ÿeeknek orzagaara bochaat / kÿ meg peldaztateek
wrwnk Iesus Cristusnak zent kereztseege kor
-on . m(..) meg nÿttateek mennÿeknek orza
ga es zent leelek wr Isten . Cristusra zalwan .
Atÿa wr istennek zozattÿa hallattateek es
az zent angÿalok le zalwan Cristus kÿral
nak zolgalnak vala . Dÿcheerween azert
zent paal apostol ez zent hÿtót . wgÿ mond /
Epistola -
mInek elótte el ÿewne az
hÿth : az tórweennek
alatta tartatwnk vala .
az olÿ hÿtben bel rekez-
-tetwen kÿ ÿewendóre
meg ÿelentendó vala . Annak okaert
az tórween mÿnekewnk daÿka gÿa-
nant vala Cristusban . hogÿ az ew hÿ
tÿnek mÿatta ÿgazwltatnank megh
De mÿnt az hÿt el ÿewta : ÿmaran
nem vagÿwnk daÿkanak alatta : mert
istennek mÿnd ffÿaÿ vattok az ÿgaz
hÿtnek mÿatta : kÿ Cristus Iesusban
vagÿon - Sequitur ewang cum expositionibus
Mÿert zerelmes atÿamffÿaÿ ez maÿ nap-
-on wÿ eztendó kezdetÿk . az mÿ eedes
wrwnk Iesus Cristusnak wÿ newezetÿ
nek okaert . es mÿnd tellÿes kerezttÿen
seegnek nemes Coronazattÿanak dÿche
eretes voltarol : kÿnek zazloÿa alat vÿ
askodwnk mÿndden ellenseegnek ellene
Annak okaert az mÿ eedes Idwózóÿte
nk neweenek meltosagarol harom rend
belÿ tanwsagwnk leezen rÿwÿdeden
elssew tanwsagwnk leezen arrol
mÿ oka leen hogÿ eegÿeb newet nem
adanak Idwózeÿtenknek . hanem hogÿ
Iesus leenne newe . Luce . ij . Reea felel
ween zent doctorok azt leelÿk raÿtta
hogÿ twlaÿdon Atÿa wr istennek aka
rattÿa lett leegÿen / kÿt sok reeghÿ proffe
taknak atalok Annak wtanna zent
angÿalanak atala ees meg ÿzenee ez
vÿlagra / kÿról az zent ewangliom ees
emlekózÿk / kÿról wgÿ mond zent leo
papa . ÿllendó leen Idwózóÿtenkhóz az
Iesus new kÿ ew twlaÿdon magÿaraz
attÿa zerent Idwózóÿtewnek mondatik

{60a}
Kÿról ennen maga bÿzonsagot teezen
zent Esaÿas proffeta zaÿa atal . Esa .
xliii capitulo Absque me non est saluator Ennalam<.>
-naal eegÿeb Idwózóÿtew nÿnchen
hogÿ kedeeg . wrwnk Iesusnak teeb ne
wezetót mongÿon lennÿ az ÿras . zenth
Albert pÿspeknek mondasa zerent nÿ
nchen heÿÿaban / De ÿnkaab ew zent
segeenek meltosagara es tÿztóssegeere
vagÿon : kyról wgÿ mond zent <Beda>
Bona : Mÿert az Cristus bÿzon isten
es ember . leegÿen / ÿllÿk hogÿ az ew
dÿchósegeehóz Alkolmas newezetÿ lee
gÿen . kÿn kÿ ÿelentesseek ew zent ist
ensegeenek ÿsmeretesseege . Azonkeppē
az ew meg alazot zÿletót embersee
gehóz ees Alkolmas newezet adasseek
Mÿnemew newezetÿ leegÿen ew iste
-nÿ meltosaga zerent wgÿ mond rola
zent Isidorus doctor . kÿk meg vannak
ÿrwan az zent ÿrasban . ÿmez neegÿ
ÿeles neweet talallÿok . ha hol teeb
leelettetÿk ezek alaa . eztetnek / twd-
-nÿa ÿllÿk eloÿ ; meel newet Crist
us az magass zent kereztffan ÿelente
kÿwe Math . xv . kÿnek ertelme isten
Masod Adonaÿ . Exodi vj kÿnek ert
elme wr . Harmad . sabaoth . kÿnek
ertelme . seregoknek wra . meel zent
newek ÿllendók Cristushoz ew istenÿ
meltosaga zerent . Neegÿed kÿ az sÿdo
ÿrasban talaltatÿk . tetragramaton
kÿ twlaÿdon az zent haromsaagnak
istenÿ termeezetÿt ÿlletÿ . annak oka-
ert nagÿ eerdemes meltossagus tÿztó
letus . es hatalmas kÿt nem ÿllÿk m
ÿndden kóz bezeeddel bezeellenÿ hanē
chak zent helÿen es ÿmachagnak ÿde
-ÿn . mÿkoron aÿoÿtatus leelek istenn
-el akar zolanÿ bezeellenÿ ;-
Masod rend belÿ newezetók vannak
kÿk twlaÿdon valok . kÿk ÿlletÿk
wr Iesust Cristust . ew zent zÿletesee
nek meltosaga zerent . twdnÿa ÿllik
Emanuel . Esa vij . kÿ zent Ieronimꝰ
doctornak mondasa zerent magÿaraz
tatÿk velewnk isten / Azont ÿelentee
kÿwe zent Ianus . Io j verbum caro
factum est et habitauit in nobis . Masod
istennek ffÿa . es dauidnak ffÿa Math /
. primo /

{60b}
Harmad . Iesus cristus / ez zent ÿgheeket
akar egÿzerss mÿnd mongÿaak akar
valazzal . mÿnd twlaÿdon wr ffÿw
newezet . secundum Albertum . kÿkón ertet
nek az ket termeezetók . istenÿ es em-
berÿ wrwnkban / ew zentseegeenek
azert meltosagaert gÿakortaa zoktok
ezen newezetókkel neweznÿ es hÿw-
nÿa eedes zeretetnek okaert . kyról
meeg towaab nÿlwabban zollÿwnk
Harmad rend bely newezetók ees va
nnak kÿk mondatnak vezeteek zerent
twdnÿa ÿllÿk . Nazaretbelÿ : kÿ ma
gÿaraztatÿk vÿragzonak . annak ÿeg
zeseere hogÿ soha meg nem herwad .
es mÿndenkoron ereÿben tarttÿa ew
eedes istenÿ ÿllatÿaat / Masod meg
fezewltetót . az nagÿ baÿ vÿvasnak
es gÿózódelemnek okaert kÿt zenwede
emberÿ nemnek zabadwlasaert .
Harmad . Sÿdoknak kÿrallÿa Io xix
kÿn peldaztateek az nagÿ gÿalazatoss
aag . es annak wtanna az nagÿ ffel
magaztalaas . mÿnd meennÿen . mÿnd
fóldón . ad phÿl ij / ÿme azert zerel
mes atÿamffÿaÿ ÿmaran twggÿatok
az ew eedes zent neweet : hÿwÿatok
koronkeed nagÿ zeretettel : eedesseeggel
batoron . aÿoÿtatoson / mÿndden zÿk
seegnek ÿdeÿn / Mert zent peter apostolnak
mondasa zerent Cano . [] Nÿnchen
sem mennÿen . sem fóldón eegÿeb new
kÿben es kÿ mÿat ember Idwóssee
geet lelhesse / kÿt nekewnk enghe
ggÿen ew zent ÿrgalmassaga /
Masod tanwsagwnk leezen arrol
mÿnemew nagÿ haznalatossaga vag-
-ÿon ez zent Iesus newnek . Doctoroknak
mondasok zerent : mÿert nagÿob zent-
seeghnek okaert az aldot istenÿ ÿdew
es eztendónek zamlalasa es forgasa
ez maÿ zent napon kezdetÿk el . es tÿz-
en keth honap wtaan telÿk be wr
istennek el veegezót akarattÿa es zer-
zeese zerent / es embereknek eeletók
re meg aldatot meeg kezdetben / ew
aldot zent neweenek dÿcheeretÿre .
Azert az tÿzen keth honapnak zama zee
rent tÿzen ket zentsseeges haznalatoss-
-agaat

{61a}
Talallÿok zent Irasban ez zent Iesus
neweenek / Elssew mondatÿk istenÿ
zeretettre valo gheerÿedetesseegnek kÿ
ról wgÿ mond Bodogssagus zent Ber .
neÿnek terhes voltabol .. ÿewÿen zÿweeben
az Iesus . onnan zókóllÿeek zaÿaban . ees
ÿme ottan az zent newezetnek vÿlagoss
agara . mÿnden homalÿossaag el tawoz
ÿk . meg wgÿ mond / Semÿ ennekem nem
hallattatÿk eedesbnek . semÿ gÿenÿerw̋see
gosbnek . semÿ zerelmesbnek mÿnt az iste
nnek ffÿa newe / Iesus / De ÿaÿ zerelmes
atÿamffÿaÿ . mÿt mond azokrol kÿknek
nem ÿo ÿzew az Iesus new : ÿob mÿnek
-ewnk nem lennewnk es meg halnwnk .
honnem Iesusnaal kÿl lennewnk es eel
newnk . Masod haznalatus gÿmelcche
kegÿes vÿgaztalaas . zent Ber . do . monda
sa zerent : kyról wgÿ mond zent Anselmꝰ
Mÿchoda az Iesus . hanem Idwózóÿtew
O ÿo Iesus ha en ollÿat tóttem honnan
<es> meltan karhozattra vethetz . twdom hog̋
az te zent newedeert el nem hattad hon
-nan ennekem Idwósseegót adhatz . harm
ad haznalattÿa bÿneknek meg engheedee
-se . Actum . x . kÿról wgÿ vagÿon meg
ÿrwan . wr Iesusrol . mÿnd az reeghÿ
proffetaak bÿzonsagot teeznek . hogÿ az ew
zent neweenek mÿatta . mÿndennek bÿ
ne meg bochattatÿk : vala kÿ ew benne
hyzón / zent Ianus meg azont vallÿa . j .
Io . ij . Neegÿed Aÿoÿtatussagnak edesseege
kÿról zent Ber . do . wgÿ mond : Ez aldot
Iesus new : meez embernek zaÿaban
zeep zenghees . fÿleÿben . erwendetesseeg
zÿweeben . eedesseeg elmeeÿeben . O bÿ
zonÿawal . semÿ olÿ ÿghen embernek
lelkÿ gheerÿedetesseegeet ffeel nem ÿnd
-oÿttÿa mÿnt az eedes Iesusnak newezetÿ
Ewtód . ÿmachag<k>nak meg halgatasa : Io
xvj : kÿról ennen maga bÿzonsaag . Bÿzon
Bÿzon mondom tÿnektók vala mÿt
en newemben keerendótók en atÿamtwl
aggÿa . tÿnektók . Azert zokta anÿa zent
egÿhaaz mÿndden . oracionak wtanna
ez ÿgheen ez veegeznÿ . per dominum nostrum
Iesum Christum . filium tuum . etcetera . hatod . haz
nalattÿa : tÿztwlatlan zelletóknek el
ÿzeese . Mar . vltimo . En newemben erde
góket kÿwe ÿznek . kyról zamtalan pel-

{61b}
-dakat olwaswnk az zentóknek eeletókben /
Heeted . erwendetes tÿredelmesseeg . Actuum
v . kÿról wgÿ vagÿon meg ÿrwan .
mennek vala az zent Apostolok nagÿ ew
rómmel kÿ az . tanachnak elóle . mÿert
hogÿ meltok lettenek volna <..> bozzwsa
got zenwednÿ . Cristus Iesnak neweert
Nÿolczad . eerdemnek es malaztnak bew
seeges ÿwtalma . kÿról wgÿ mond zent
paal . j ad Corinthus xij . Senkÿ ÿgazan nem
mondhattÿa .. wr Iesus . hanem chak
zent lelek mÿat . az az . kÿ istennek ma
lazttÿaban vagÿon . mert ÿollehet az
bÿnesek ees newezÿeek . de semÿ erde-
meet nem vallÿaak . Kÿlenczed hazna
betegseegóknek vÿgaztasa . Vnde petrus
Rauensis . Ez az zent erdemes newezet
kÿ vakoknak latast aad . sÿketóknek hall
-ast . santaknak ÿarast . neemaknak zo-
last . hallottaknak eeletót . es emberekból
mÿndden erdeghÿ hatalmat el tawoztat
Tÿzed . bÿllógózeesnek eekósseege . Mert
az ÿo hÿw kerezttÿeneknek homlokokra
vethween . nagÿ dÿchóseeg ees eekósseeg
Iesusnak wrwnknak zent newe . Tÿzen
eeggÿed . erek karhozattwl valo megh
zabadoÿtaas . Actuum x . kÿról wgÿ va-
gÿon meg ÿrwan . Nÿnchen eghnek
alatta eegÿeb newezet kÿben emberek
nek Idwesseeg adathasseek . kÿról ꝓptha
wgÿ mond . Iohel ij . Mÿndden vala-
kÿ wrnak neweet hÿwangÿa . Idwózewl
Tÿzen kettód haznalattÿa . choda teetelek
nek mÿwelkódetÿ . Mark vltimo . Azokat
kÿk en bennem hÿznek eellÿen ÿegó̗k
kówetkózÿk . erdeghóket ÿznek . wÿ nÿel-
wel zolnak : meergós feergeket kezókben
veeznek . mergós ytalt veeznek es sem
ÿt ew nekÿk nem arthatnak . O azert
zerelmes atÿamffÿaÿ . kÿ bÿnnel kÿl
eeltók . az eedes wrwnk Iesussnak ke
gÿes neweet zeretettel emlógesseetók
kÿk kedeeg bÿnesek vattok : Cristus
Iesus neweeben vessetók mÿndden
remeensegtóket . ha ÿffÿak vattok Ies
usnak zerelmes neweeben newekóg
gÿetók . ha kedeeg veenek vattok az
ew zent newe mellól el ne tawozÿa-
tok . ha erekkee mÿnd veenek ÿffÿak
erekkee el veznÿ nem akartok .-

{62a}
Harmad tanwsagwnk leezen ar-
rol . Hogÿ wr Iesus Cristusnak ew istenÿ
zent newe . veeghetetlen ÿozagus . es mÿ
-nden tehetew . mÿnt meg ÿrtaak az zēt
ewangelistaak . Math . vltimo Data est mihi
omnis potestas incelo et interra / Adwan va
-gÿon ennekem mÿndden hatalom men
-ben es fóldón Habet Mar . ix Omnia possibilia
sunt credenti / Elezer azert mondaam hog̋
Iesus Cristusnak newezetÿ veehetetlen yo
-zagw . kÿnek meltosagaert mÿnddennek
mÿnt hallÿa ottan ÿmadnÿ es tÿztólnÿ
keel .: kÿról vgÿ mond zent paal . ad phÿlip
ij . wr isten ffel magaztataa ewtet Cristust
mÿndeneknek felette es ada newet ewne-
kÿ mÿndden newnek felette . hogÿ Iesusnak
newe halwan mÿndden terdek meg haÿ
tassanak . meennÿeÿek fóldÿek : es pokolÿ
-ak . es mÿndden <..>nÿelew vallÿa . mert
wr Iesus atÿa istennek dÿchósegeeben va
gÿon / Masodzor . felette zerelmes aÿoÿta
-tussagw : kÿról sokat <sok.> zolhatnank ha m
ÿnd az reeghÿ patriarchakat proffetakat
bÿrakat feÿedelmeket es kÿlemb kÿlemb
zent atÿakat elówe newezgetneenk / mÿ-
-nemew nagÿ lelkÿ eedesseeggel . vartak
az reeghÿek . mÿnemew zerelmes zÿwel
vótteek . kÿk lattaak es vetteek : zemeelÿe
zerent . twdnÿa ÿllÿk Azzonywnk zÿz
anÿa maria . Az zent Apostolok . martÿ
rok Confessorok zent zÿzek .. mÿnd ez ma
-stanÿ ÿdeÿglen / Harmadzor . mert istenÿ
tÿztósseeggel ÿmadando / kÿról Neemias
ꝓptha wgÿ mond . ix . caᵒ . Az meennÿeÿ
zent seregók teegódet ÿmadnak . zent pal
Ebre j . es ÿmaggÿaak ewtet mÿnd wr
istennek angÿalÿ . Mÿnemew tÿztóletes
emberek kózót nÿlwan vagÿon . Meel
rettenetes az pokolbelÿeknek : wgÿ mond
zent . Iacab apostol . caᵒ ij Az erdegók <feelÿk>
hÿzÿk es feelÿk Negÿedzór mert egheez
kerezttÿenseegnek dÿchóseeg es dÿcheeret
Ha kÿ kerdenee De mÿ oka hogÿ az ke
rezttÿenek Cristus newról vettenek newe
zetót es nem . Iesus newról . Aranzaÿw
zent Ianus reea felel es wgÿ mond ..
mÿert az elssew kerezttÿenek sÿdosagbol
tamadanak . neweztetnek vala Nazaret
belÿeknek . De annak wtanna Anthÿochÿa newó
varosban . kÿ górók orzagban vagÿon val
toztateek el : mÿeert az Cristus górók zoo

{62b}
Ÿmaran arrol hÿwattatnak kerezttÿenek
nek Masod . oka . mÿert nem hÿwattat
nak az Iesus newról . Mert az Iesus iste-
nÿ new : Cristus kedeeg . kerezt new ; kÿ
krismawal zentóltetót . kÿ vytezkódew
seegnek newezetÿ azert meltob leen az
kerezttÿeneknek Cristusrol newet vennÿ
Mert bÿzonÿawal vÿtesseeg az kerezttÿe
neknek eeletók ez vÿlagon Iob ij . De wg̋
leezen hogÿ az mas vÿlagon az hÿwók . wr
Iesusrol neweztetnek . Idwózewlteknek .
Harmad oka . mert mÿg ez vÿlagon eel
-ewnk nem kówethettÿók Iesust ew istenÿ
mÿwelkódetÿben : Annak okaert mÿg
zankÿ vettettónk hÿwattatwnk Cristusrol
kerezttÿeneknek hogÿ meg tanwlwan
az ew ÿozagÿkban valo eeleseet : kówessók
ewtet zent eeleteenek formaÿa es peldaÿa
zerent kÿról wgÿ mond Cÿpprianus . do .
Nem meltan mondatÿk kerezttÿennek
kÿ Cristust ÿozagus mÿwelkódetÿben nem
kówetÿ . O zerelmes atÿamffÿaÿ kÿ nagÿ
swllÿa vagÿon ez mondasnak . O vallÿ
-on hol talalnank mastan olÿ embert ?
De keerÿók ew zent feelsseeges istenÿ ÿo
voltaat az ew zent neweenek meltosaga
-ert Ne wtallÿon meg . ne vessón el .
ew zent zÿne elól erekkee : Aggÿa zent
malazttÿaat hogÿ awagÿ tawol kówet
hessek kÿert engheggÿe holtwnk wtan
ew zent orzagaat erekkẃl erekkee Amē .
Wÿz kerezthnek Inne-
-peeról .
Ez maÿ zent Innepnek Epistolaat ÿrtta
Meg eredet zerent . zent Esaÿas ꝓptha
kenÿweenek hathwanad rezeeben . azon
Capitulomnak feÿezetÿn : meg emle
kózween Idwózeÿtenk Iesusnak zent zÿ
leteeseeról nagÿ lelkÿ erwendetesseeg
gel . es Ierwsemnek varasaat . es ew
kepeeben mÿnd tellÿes Cristusnak óró-
keet az az . Anÿazent egÿhazat eedes
ewrewmre es halaa adasra remeÿt-
-ween . az vÿgaztalo zent leeleknek
vÿlagosoÿtoo malazttÿaban es wgÿ-
-mond
Epistola .

{63a}
[O] Ierwsalem kelʼʼ ffel vyla
goswllyaal meg . mert el
ÿewt az te vÿlagossagod
es wrnak dÿchóseege
te raÿtad ffel tamadot
Mert ÿme seteetseegók
el bwroÿttÿaak ez fóldet
es homalÿossaag neepeket : te raÿtad
kedeeg tamad wr . es ew dÿchóseege
te benned meg lattatÿk . Es ÿarnak
az ÿdegón nemzetók te vÿlagossagod
ban : es kÿralÿok te ffel tamadot fee
-nesseegódben . Emellÿed ffel kóróskór
ewl te zemeÿdet . es lassad . ÿme m
ÿnd ezek te hozÿaad gÿewltenek . te
hozÿaad ÿewttenek : Az te ffÿaÿd me
zzewnnen ÿewnek es te leanÿd
tennen oldaladbol tamadnak . A-
kkoron meg latod : mykeppen beew
ólkódól . es chodalkodol . es kÿwe .
terÿed az te zÿwed órwóndózween
mykoron te hozÿaad fordwland te
-ngónek sokassaga ; eróss nemzetss
eeg ÿewend te hozÿad // teweeknek
aradasa el bamol teegódet / Madi
annak es effa tartomanÿok belÿ
dromedariosok . kÿk mÿnd Sabab-
-ol ÿewnek . Aranÿat es temÿent
hozwan es wr istennek dÿcheere
tót hÿrdetween ..-
Sequitur ewangelium festi . cum exposicionibus
Kegÿelmes wr Iesusban Cristusban zerel
-mes atÿamffÿaÿ / Mynt ÿmaran az zent
Epistolanak ewangeliomnak ertelmeeból
meg hallottok es ertóttók . kerezttÿen anÿa
zent eegÿhaz ez maÿ zent Innepót ÿllÿ ha
rom zent istenÿ choda teetelnek meltosagaeerth
Elezór kÿ tórteneek tamadnÿ ez maÿ na
pon . az az . magÿarazo ÿraas zerent Mÿkor
on wrwnk Iesus volna tÿzen harmad
napÿ eedes germek . zÿzesseegnek zÿlótte
Az harom zent keeralÿok nap kelettról
feenes Cÿllagh vezerleese mÿat ÿeween
-ek harom felee dragalatus aÿandekokkal

{63b}
Tÿztólnÿ es ÿmadnÿ : Masodzor . zent Beda
doctor mondasa zerent . harmÿncz eztendó
bel telwee Cristusnak zÿletetÿ wtan . es-
meg ezen napon . wrwnk Iesus Cristus
Az Iordan vÿzeeben kereztsseegót veen .
Ianus Baptista kezetw̋l : az ÿdóben ees zent
haromsaag wr isten . meg ÿelóneek ez
vÿlagon . Atÿa wr isten mennÿeÿ zozat
ban . mondwan ez . az en zeretew ffÿam
ffÿw wr isten . wgÿan ott zemeelÿe zerent
zent lelek . wr isten zeep feÿeer galamb-
nak zemeelÿeben Harmadzor . esmeg
egheez eztendó el mwlwan . esmeg ezen
napon . mÿkoron wrwnk Iesus Cristus
ew zent zÿleÿeewel es tanoÿthwanÿ
wal kÿk akkoron valanak : hÿwattateek
az menÿekzóben . kÿben wólegheen va
la azzonÿwnk marianak kózel valo
wnokaÿa : harmad istenÿ chodaat teen
feÿeer vÿzet veeres borraa valtoztat
-wan : kÿknek <...> mÿatta . wr Ie
sus Cristus bÿzon isten . es ember meg
mwtataa es ÿelentee ez vÿlaghÿ nee
pek elót istenÿ hatalmaat es dÿchó
segeet . Ioh ij : kÿkból meg ÿsmertetÿk
zerelmes atÿamffÿaÿ . meel nagÿ melto
ssagus . tÿztóletes . aÿoÿtatus . es bodog
ssagus leegÿen mÿnd egheez kerezttÿen
seegben ez maÿ zent Innep . nap .. kÿról
nagÿ halaa adassal . dÿcheerettel . es
aÿoÿtatus zolgalattal tartozwnk az
mÿ kegÿelmes Idwózó̗ÿtenk .. De mÿ
-ert az elssew istenÿ choda ÿelenettról
nÿlwabban emlekózÿk anÿa zent egÿ
haaz : kÿ ÿelesben ees neezÿ az mÿ
Idwesseegewnknek elssew tamadat
tÿaat es fondamentomaat . Azeert
harom rendbelÿ tnawsagwnk leez
-en rÿwÿdeden . ez maÿ napon mÿ Id
wesseeges tanwsagwnkra .
Elssew tanwsagwnk leezen ar-
-rol .. Mÿ oka leen hogÿ az kegÿelmes
teremtó wr isten . ew zent ÿrgalmas
akarattÿa zerent / Az zeegen Idegón
nemzetót . Nap kelett felól akaraa
hÿnnÿa es valaztanÿ / ez zent kerez
ttÿen hÿttre . honnem ez vÿlagnak
eegÿeb reeze felól . twdnÿa ÿllÿk
deelról eezakrol awagÿ nap nÿwga-
-ttrol

{64a}
Reea . felelween zent doctorok zent Iras
bol mondwan . hogÿ felette ÿllÿk vala
wr istennek kerezttÿen hÿtnek elssew
eredetÿt hÿwnÿa nap kelet felól . ÿm
ez neegÿ ÿeles okaeert az ÿrÿgseeg m
ÿat tamadot tantorodaseert / Mert mÿ
-ert nap kelet felól tamada . az elssew
tantorodasnak esetÿ : gÿlóseeghes vala
mÿnd istennek mÿnd az zent angÿalo
-knak . Mert Damascenus doctornak
mondasa zerent Paradÿchom . hol ott
az elssew zÿleek veetkózeenek . nap ke
let felól vagÿon / Akaraa azert wr
isten hogÿ onnan a''felól tamadna az ÿ
gassaag es az hÿtnek eeleztese honnan
az halaal elózór bel feerkózót vala ez
vÿlagra : Annak okaeert wrwnk Iesus
ees mÿkoron ffel emelteteek az magass
kereztffara . hattal fordwla nap kelettre
Azt peldazwan raÿtta hogÿ ÿmaran em
berÿ nemnek bÿneet hatha meghee ve
-tótte volna . es soha tebbee rola meg
nem emlekózneek . dequo Esa . xxxviij
proiecisti propter tergum omnia peccata homini
hatad meghee veteed wr isten ember
eknek mÿndden bÿneÿt . Habet psᵒ . L .
Auerte faciem tuam apeccatorum meis . fordohad
el te zÿnódet wr isten az en bÿneÿm
tw̋l . Masod okaert . Mert vala hol
gonossaag tamada eredet zerent ez nÿa
walÿas vÿlagra . mÿnd nap kelet fel-
-ól veen eredetót twdnÿa ÿllÿk : luciper
ott eseek el keweelseeghnek mÿatta
Adam ewa ott eseenek el enghód
Etlenseegnek torkossagnak es hew dÿ
chóseegnek mÿatta : Az gÿlkossaag on
nan tamada . Caÿnnak gonoss gÿlóssee-
gheenek mÿatta . Paraznasaag onnan
tamada . Lameknek mÿatta : Az balwa
n isten ÿmadaas onnan tamada : Nimus
az az Niniue kÿrallÿanak mÿatta . Telh
etetlen fósweenseeg onnan tamada .
Nemrot wrnak mÿatta / kÿknek mÿ
-atta nagÿob reeze ez vÿlagnak el ve
-ze . Wr isten azert ew zent kegÿelmes
ÿrgalmassaganak mÿatta . honnan az
vezedelmes bÿnnek aradasa tamada .
Onnan akaraa . reea araztanÿ az ew zēt
malazttÿaat ez vÿlagra zent pal apos
tolnak mondasa zerent ad Ro vij : Es w
gÿ leen hogy az ellenzó allatok esmeg ell

{64b}
-enzew allatoknak mÿatta vÿgaztateek
meg . zent Gergel doctornak mondasa zēnt .
Harmad okaert . mert az elssew atok on
nan . tamada : mÿkoron wr isten emberÿ
nemet meg atkozaa es paradÿchombol
kÿwe ÿzee . mondwan . Atkozot leegÿen
az fóld te mwkaad wtan . Gen iij . Vÿ
zon ellen azert akara wr isten hogÿ
esmeg onnan tamadna erek aldomaas
emberÿ nemnek ffÿara / Az<.> okaert ez
maÿ napÿglan ees az Sÿdok nap nÿw
gattra ÿmatkoznak : Az zerechenek deelre
Az kerezttÿenek kedeeg nap kelettre : mÿ
eert az ÿgassagnak feenes napÿa Cris
-tus Iesus mÿnekewnk nap zerent tam
-ada . kÿnek zent hÿtÿben eelewnk ez
vÿlagon . az okaeert akaraa wr isten . az
harom . zent kÿralÿokat ees . istennek ÿs
meretÿre hoznÿ . secundum damascenum .
Neegÿed okaert Ez vÿlagon valo nÿel
weknek meg haborodasaert kÿról wgÿ
vagÿon meg ÿrwan Gen xj : Mÿkoron
az vÿz ózónnek wtanna lattaak volna
Noenak ffÿaÿ hogÿ bekeseeg volna / tana-
chot tartanak hogÿ ha meg ollÿan ve-
zedelem lenne ez vÿlagon . meg ohat-
naak magokat / Sennaar newó varas
mellet kezdeenek eegÿ tornÿot raknÿa
hogÿ az teteÿ az eghet eernee / Megh
tekeentee wr isten ees ember ffÿaÿnak
eztelen bolondsagokat es meg haboroÿ
taa nÿelwóket hogÿ eeggÿk nem ertÿ
vala masÿknak zawaat akarattÿaat /
Azt lathwan el hagÿaak es newezeek
babelnek az az róbógó . kÿt annak wtanna new-
ezeenek babÿllonÿanak // mastan kede
egh ÿmaran nevezÿk babyllo tornÿa
nak : Es wg̋ leen hogÿ mÿnd ez zeeles
vÿlagon el ozolanak . kÿ mÿnd ew
nÿelwe zerent / Wr isten azert meg
azt tewee hogÿ kÿk akkoron ez ozlottak
vala . Cristus Iesusnak zent hytÿ mÿat
esmeg eeggÿee lenneenek / hogÿ len-
-ne eegÿ nÿaÿ es eegÿ paztor Cristus
ÿme azert zerelmes atÿamffÿaÿ lattÿ
atok mÿnemew chodalatus az istenÿ
bólcchesseeg / yme hallÿatok mÿ oka
leen ; mÿeert az kerezttÿensseegh hywattateek
nap kelettról az harom zent keralÿokban

{65a}
Masod tanwsagwnk leezen arrol
Mÿkeppen es mÿnemew zandekkal
es zÿwel leelekkel . kereseek az harom
zent kÿralÿok . Cristus Iesust Istennek zent
ffÿaat /. Harom lelkÿ Idwesseeges wtat .
es twlaÿdonsagnak ÿozagaat leelÿk reea
zent doctorok . kÿknek mÿatta . mÿkeent
akkoron erdemleek meg lellnÿ az ha
-rom zent kÿralÿok . Azonkeppen mastan
ees azon zent lelkÿ ÿozaggal keresween
erdemlÿk meg leelnÿ mÿndden aÿoÿ
tatus lelkew neepek : Elezer azert keres
eek . gheerÿedetes awagÿ keewanatus
zÿwel leelekkel . kÿról wgÿ mond zent
Ger : do . super illo psᵒ . Ignis an̄ en̄ prece
-det ; ÿllÿk es zÿkseeg . hogÿ az olÿ em
bernek lelkeet kÿwanatus gheerÿedetess
eegnek tÿze elól veegÿe howa Cristus
akar ÿewnÿ / Azonkeppen mÿnt az his-
toria mongÿa gÿorssak valanak ez Iam
bor wrak ha hol es mÿkoron / Ballam
proffeta . mondasa zerent az nagÿ zyletót
kÿralt meg talalhatnaak : Es mÿnt la
ttaak volna az Cÿllagnak tamadasaat
towabbaa semÿt nem keseenek de azon
nal wttra eredeenek / kÿról wgÿ mond
zent Ber do . meg ÿsmertetÿk hogÿ ez zēt
kÿralÿokban erósst zeretet volt : mert
nagÿ hertelen es sÿetettel fwtnak vala .
Cristus kÿralhoz . O zerelmes atÿamffÿaÿ
vallÿon kÿ vagÿon mastanÿ ÿdóben
kÿ eellÿen tÿzes zeretettel zeresse wrw
-nk .. es keresse kówesse . kÿ mÿnd ezee
ben veegÿe magaat .
Masodzor . kereseek . alhatatoson es vee
gre az az ; addeeg meg allanak . meg nē
zóneenek / mÿg nem leleek . dequo Mat
xxiiij . Qui perseuerauerit vsque infinem hic
saluus erit / kÿról wgÿ mond zent Ger
O bÿzonÿawal nagÿ istenÿ malazt nag̋
aÿandeek ha hol vagÿon kÿ az el kez-
dót ÿoban veeghÿg meg maradhat .
Annak okaert ez harom nemes wrffÿak
veegre kereseek . wr istennek zent ffÿat
menÿnek fóldnek aldot kÿrallÿaat es
erdemleek meg leelnÿ . hogÿ kekeelletó
-sók lettek leegÿen az kereseesben / megh
ÿsmertetÿk / Mert sem helnek mezze vol
ta . sem wtnak nehez volta .. sem herod
es kyralnak feelelme sem pokolbelÿ

{65b}
Erdegnek wtannok valo olalkodasa . Sem
az zÿletót germóknek awagÿ zÿleÿnek zegheen
seege . es alazatossaga . az el kezdót ÿgÿekó
zettewl . ewket meg nem banthatta ; M
ert wgÿ mond zent Ger : do .. az aldot zÿletót
magzatnak malazttÿa : kÿ ewket helÿek-
ból . kÿ ÿndoÿtotta vala . ew . tanoÿttÿa vala
mÿnt ÿarnanak . es mÿt tenneenek .
O zerelmes atÿamffÿaÿ . hallÿok zent
Gergel . do . mÿt mond . az mastanÿ rest
twnÿa kerezttÿenekról / Sokak vannak
mastanÿ ÿdóben kÿk eegÿ kewes aÿoÿta
tussagbol . awagÿ zeretetból . kÿwansagbol
awagÿ feelelemból ÿot kezdet : peniten
cÿara ÿndwlnak .. De ÿaÿ . testhek gÿar
losaga mÿat . es az garazda ellenseeg-
nek kesalkodasa mÿat . hamar veegre vÿ
zÿk el fogÿlallÿaak / De semÿ haznaat
nem vezÿk . mert nem maradnak vee
ghÿg meg az el kezdót ÿoban / Azert m
ongÿa . vala hol meg allottaal . ott el .
vezteel . kÿ mÿnd ezeeben veegÿe mÿt
akar mondanÿ
Harmadzor kereseek az harom zent kÿra
lÿok Istennek zent ffÿaat . Alazatussaggal
ÿme zerelmes atÿamffÿaÿ / kÿt mastanÿ ÿdó
ben mÿnd ez zeeles vÿlaag wtaal es zeme
remseegnek bolondsagnak . poklossagnak .
es semÿnek ÿteel az zent alazatossagnak ÿo
-zagaat . nÿlwan leelettetÿk ez nemes ffÿr
ffÿakban Cristust keresween . ez zent hatal-
mas kÿralÿokban istennek zent ffÿaat
keresween . Ha azert ÿozaag nem volna
bócch . ecc . iij . Ne mondanaa . <..> menee
wel nagÿob es tÿztóletesb vagÿ . annewal
ÿnkaab meg allazÿad temagad . es istennek
elette malaztot leelz .. Idwózóÿtenk meg
wgÿ mond . Math xj : Tanwllÿatok en tew-
lem . mert kegÿes vagÿok es alazatus zÿw̋
Ha hatalmas ÿozaag nem : soha Isten ffÿaat
keresween . annak mÿatta meg nem leelhet
neek ; Ha wr istennek kellemetes nem
volna . zent Ger . do . rola azt nem mondanaa .
Soha senkÿ alazatussagnaal kÿl Cristus Ie-
sushoz nem ÿwthat . O azert zerelmes atÿ
amffÿaÿ Alazatus Cristus Iesusnak alaza
tus zolgaÿ . tanwllÿatok meg ez nemes
Idwósseeg . leeló regulaat . es keresseetók
wr Iesust ez fólewl meg mondot ÿozagok
zerent . az zent kÿralÿok peldaÿok zerent .

{66a}
Harmad tanwsagwnk leezen ar
rol / mÿkeppen ez harom zent keeralÿok
tamadanak es ÿeweenek Betleemben
Cristust kÿralt harom fele kÿralÿ ne
-mes aÿandekokkal ÿmadnÿ es tÿztólnÿ
ez maÿ Istorianak bÿzonsaga zerent /
Magÿarazo doctoroknak mondasok zerēt Va-
la reeghÿ ÿdóben . twdnÿa ÿllÿk / mÿnt
az nagy Cronicaban ÿrwan vagÿon . wr
ffÿw zÿletetnek elótte . ezer . zaaz . tÿzen
eegÿ eztendó taÿÿan / Az Izrael ffÿaÿn
-nak egiptombol kÿ ÿewetelóknek ÿdeÿn
eegÿ Ballam newó varasolo ꝓptha .
Madÿan orzagban . Az Iordan vÿzeen
ek twl maas felól nem mezzee : kÿnek
lataas zerent wr isten meg ÿelentótte
vala az Izrael nepeenek zentsseeges v
-oltaat : kÿ meg vagÿon ÿrwan Numeri
xxiiij . Es mÿkoron meg ÿsmertte volna
leelekben hogÿ . az messÿas eew kózzólók
zÿletneek . ÿewendót zola rola mondw
an . Orietur stella ex Iacob . et consurget
vir de Izrael . Habet De izrael erit qui duetur
Cÿllag tamad Iacobnak nemzeteeból es
ffÿrffÿw ÿew kÿwe Izraelbó es ez kórw̋l
valo orzagokat mÿnd el pwztoÿttÿa /
Esmeg wgÿ monda . Izraelból tamad
kÿnek wralkodnÿ keel . kÿn magÿaraz
tatÿk wr Iesus Cristus . kyról wgÿ mond lÿraÿ
Mÿklos doctor . hogÿ ez harom zent kÿra
lok voltanak . zarmazwan es Ballam
proffetanak nemzeteeból . kÿk bÿzonnÿal
hÿtteek az Cÿllagnak ffeel tamadasaat
Izraelnek fóldeen . Annak okaert ennen
kóztók tanachkeppen el veegezteteek vala
hogÿ . vÿg̋aznanak mÿnd halalÿg . es a
zonnal tÿztósseeggel menneenek hozÿaa
es magokat nekÿ meg alaznak / wgÿ
ees leen a''mÿnt az ÿo zandekot akaratot
el veegezteek vala ; mert bÿzonÿaak tw
ggÿa wr isten kÿk ew hozÿaa tartozook
es ÿmaran ew bennók az ÿo
akaratot Coronazÿa vala :. Meelʼʼ eeÿel
azert Cristus Iesus zÿleteek akkoron ewk
vÿgÿaznak vala / es mÿnt Iudanak fólde
felól az feenes cÿllagot lataak ottan meg
ertekózeenek raÿtta hogÿ az volna . mert
Crisostomꝰ mondasa zerent az Cÿllagban
eegÿ zeep feenló aran kerezt fÿg va
la . es zolwan az keralÿoknak monda . zÿ
letót ez maÿ napon sÿdoknak kÿrallÿa . kÿ

{66b}
Mÿnden nemzetóknek wranak hÿwatta-
-tÿk mennÿetók el azert Iudanak fóldee
ben es meg talallÿatok ewtet / Azt halw
-an annal ees nagÿob erewmben leenek
hogÿ mÿndden kywanatossagok bel tellÿe-
sódót volna / Ottan azert el eredween es
az feenes cÿllag elóttók ÿew vala . az eg
nek kózepótte . eeÿel ollÿan feenes mÿnt
nappal . es tÿzen harmad napon Iutanak
Ierwsalemben / es azonnal . az cÿllag el
enÿeztee magaat elólók / Annak okaert
kerdózÿk vala az varasban . ha kÿ twd
naa hol zÿletót volna az sÿdoknak
kÿrallÿa / Leen kedeeg az wr istennek aka
rattÿa . hogÿ az kÿralÿ varasban Cristus
zÿleteeseenek hÿre lenne / towabbaa hog̋
az ÿewendó mondas Esa :. [] ÿrastwdo
doctoroknak latattÿok zerent kÿwe nÿlat
-koztatnak : nagÿob bÿzonsagnak okaert
Mÿkoron azert . mÿnt ollÿan nagÿ w
rak feÿedelmek . herodes kÿralhoz mente
nek volna twdakozwan raÿtta / ottan
meg haborodeek raÿtta herodes mÿnd az
Ierwsalembelÿ wrakkal .: es zeep zonak
alatta meergót gondola . ut mÿnt meg
twdhatnaa . ottan meg ólnee . wrasaga
nak feelelmeeben / Es alnoksaggal m
onda nekÿk meennÿetók el twdakozÿa
tok meg raÿtta nÿlwan . es ÿzennÿeetók
meg ennekóm . hogÿ en ees oda ÿeween
ÿmaggÿam ewtet . De nÿnchen bólch
-eseeg . nÿnchen alnok tanach . wr isten-
nek ellene / Mÿnt az kÿralÿok kÿ-
we halattanak volna Ierwsalemból .
azonnal eleÿgben kele az fenes Cÿllag
es atwan nagÿ erewmben leenek raÿ-
tta . es mÿkoron kózelgetneenek Bethlem
felee nagÿon kezde zÿkraznÿ az Cÿllag
wgÿ mÿnt ewrómet ÿelentene . es
meg alla ott az haaz felót hol az
zÿletót Cristus kÿral vala ew eedes zÿz
zÿleÿeewel . Es . mÿkoron : secundum simo . delass .
azt hallotta volna azzonÿwnk maria
ottan oleeben vewee az zeep Iesust .
Es azonkeppen . be menween nagÿ istenÿ
feelelemmel . alazatussaggal aÿoÿtatuss
aggal . es tÿztósseeggel . mÿnt lataak
azonnal meg ÿsmereek . hogÿ bÿzon kÿ
ral es bÿzon istennek ffya volna

{67a}
Mert nagÿ istenÿ fenesseegót latnak
vala ew zent orczaÿabol zarmaznÿ : Annak
okaert ottan terdókre le esween ÿma
daak ewtet . nagÿ lelkÿ eedesseegghel
es kenÿhwllatassal : es mÿndenÿk kera
lÿ aÿanekkal . aÿandekozaak Arannÿal
mÿnt kÿralt : temÿennel . mÿnt istent
es kenettel mÿnt halando embert .
Es azzonÿwnk zÿz maria el fogadaa tew
lók ew aÿandekokat . halaat ada ewnw
kÿk hogÿ ollÿan tÿztósseegót tóttenek
volna ew zent ffÿanak . es meg vÿgaz
talaa ewket hogÿ meg maradanak
holtÿg az ew zent ffÿanak hÿtÿben es
zeretetÿben . kÿ veegre nem lenne el
feledendó : Annak wtanna bwlchw
veetellel zallasokra meneenek . es azon
eeÿel zent angÿal ÿelóneek nekÿk alm
okban hogÿ ne menneenek herodes kÿ
ralhoz .. Annak okaert mas wton tereen
-ek orzagokban . nagÿ erewmmel es
bekeseeggel . halaakat adwan mÿnde
nen wr istennek / wgÿ mond rola zēt
Gergel doctor . Nagÿ Idwesseegewnkn
ek peldaÿara zórzee lennÿ wr isten
ez harom zent keralÿoknak mÿnd ÿ-
arasokat . <.> mÿnd aldozattÿokat es m
-ÿnd ymadasoknak zeer tartasaat . hog̋
mÿ ees azonkeppen tÿztóllÿók . ÿmaggÿok
es peldazerent . kówessók ÿozagus ee
letw̋nkkel es mÿwelkódetewnkkel .
Elezór aldozwan ewnekÿ aranÿat
kÿn az istenÿ es atÿaffÿwÿ zeretet er
tetÿk . Masodzor aldozywnk temÿe
-nt azaz eedes aÿoÿtatussagot kÿról
zent dauid ꝓptha . dirigatur oratio mea etcetera .
Harmadzor aldozÿwnk Mÿrra ke
netót kÿn magÿaraztatÿk testÿ nÿa
walÿassagnak meg foÿtasa / mert az
mÿrra kenetnek oly hatalma vaǵon
hogÿ az meg kent testót ew vele
mÿndden rotadandosagtwl bÿdesseeg
tewl / es feeróg ragastwl meg otalm
azÿa / Kÿn ertetÿk az zent penitencia
kÿ azonkeppen embernek leelkeet m
ynden vezedelemtw̋l es halalnak
feerghetewl meg otalmazÿa es tarttÿa
meel nemes lelkÿ ÿozagoknak al

{67b}
dozattÿa felette kedwes es kellemetes wr
istennek . es mÿnekewnk haznos dÿche
retes es Idwesseeges . kÿben tarchon
meg az kegÿelmes wr isten az ew zēt
neweenek meltosagaert ew zent zÿ
leÿeenek zerelmeÿeert es az harom
zent kÿralÿ Confessoroknak emlekóze
-ttÿókeert erekkewl erekkee Amen .
Wÿz kerezth Innepe ke
zóth valo vasarnaprol
Ez maÿ zent Epistolaat ÿrtta meg zent
paal apostol Romaÿaknak ÿrt leweleenek
xij rezeeben .. mel epistolanak elótte emlekó
zÿk az istenÿ foghatatlan bólcheseegról .
mondwan . O istenÿ bólcheseegnek es tw
domannak meelsseeges kazdagsaghÿ . meel
meg foghatatlanok ewnekÿ ÿteeletÿ . es
ÿaratlanok ewnekÿ wtaÿ : Ezen zent ÿ
gheeknek wtanna ÿrÿa ez maÿ zent
Epistolaat kÿben teezen tanwsagot mÿke
ppen . ez vÿlagtwl magokat meg von-
gÿaak testóket istennek zentóllÿeek / Es ne
hannÿaak vesseek ezóket ez vÿlaghÿakban
de az mennÿeÿekben . es istennek ÿsme
retÿben akarattÿaban / mÿert istentw̋l
vagÿnk mÿnd test zerent mÿnd le
lek zerent / Meel regulabol mÿndden
kerezttÿen ember mastan ees tanwsa
got vehet . es eeletnek moggÿaat
Epistola
[K]erlek tÿtóket atÿammffÿ-
aÿ wr istennek ÿrgal-
-massagara . hogÿ tarch
atok ty testótóket eeló
aldozattra : zentsseegre
istennek kellemetessegeere okossagus
leegÿen tÿ istennek valo zolgalattok
az az bÿnneel kÿl . Es ne akarÿatok
hasonlattatnÿ ez ÿelen valo vÿlagh-
-oz : de wÿwllÿatok meg tÿ wÿ eelettó

{68a}
Ennekem mÿnd nÿaÿatokra kÿk tÿ
kóztetók vannak ne ezeskódnÿ ann-
aal feellÿeb mÿnt ÿllÿk / de ezeskódnÿ
ÿozansagra / Es kÿnek mÿnd mÿkepp-
en wr isten<.> oztotta ÿgaz hÿtnek me
-rtekeet / Mert mÿkeppen ÿllÿk la
tnÿ . hogÿ eegÿ testben . sok rendbelÿ
tagwnk vagÿon . es az sok tagokn-
ak nem eegy mÿwelkódetók vagÿ
-on . azonkeppen nagÿ sokan eegÿ tes-
tók vagÿwnk Cristusban . mynde
newnk kedeeg eeggÿk masÿk tagh-
ÿa . mÿ wrwnk Iesusban cristusban
Azon eedes kegÿelmes wr Iesusban Cristus
ban zerelmes atÿamffÿaÿ : Mÿert . mÿnt
meg hallook : az zent Epistola . az zent ee
wangeliommal . lelkÿ ertelem es tanws
ag zerent egÿmas mellet ÿarwan . twd
nÿa ÿllÿk ÿo tanachot adwan ember ffÿ
aÿnak . Idwósseegókre / mert az zent ewa
ngeliom alazatussagra ÿndoÿtwan
Annak okaert . wr istennek zent malaz-
ttÿanak segheedsegeewel : ez maÿ napon
Az zent ÿrasnak ertelmókból harom rend
bely tanwsagwnk leezen . mÿ Idwesseeg
enk melle<e> rÿwÿdeden
Elssew tanwsagwnk leezen arrol
Mÿ oka leen hogÿ az zent ewangeliomnak
ertelme zerent Wr Iesus el marada ew
zÿleÿtewl Ierwsalemben . Awagÿ mÿ
oka leen hogÿ az eedes zÿz anÿa maria
Az wr istennek ÿnnepe es tÿztósseege na
pÿan / ÿdeÿn es helÿeen el teeweztee es
el veztee ew zerelmes zent ffÿaat es iste
nnek zent ffÿaat . Awagÿ mÿkeppen
lehete kÿt ollÿan ÿghen zeret vala es
kÿre . felette nagÿ gondot / zorgalmas vÿ
gÿazast vÿsel vala ; hogÿ el vezthetnee
Ha zerelmes atÿamffÿaÿ reea akarwnk
gondolnÿ choda dolog leen : De okanaal
kÿl sem leen / mert az eedes Idwózóÿtew
Atÿa istennek zent kÿraal ffÿa / a'mÿnem
-ew enghedelmes hagÿot dologeert ÿewt
rola .. azert mongÿa zent Agoston doctor
Omnis Christi accio est nostra instantio . Cristus
-nak mÿndden dolga . mÿnekewnk mÿ
-nd tanwsagwnk ; Azert ez maÿ dolgok
ees mÿnekewnk mÿnd tanwsagwnkra

{68b}
Kówetsseegewnkre . es eeletewnknek pel
dazattÿara . leenek .. mÿnd hogÿ Cristus
el marada . es az templomban meg lee
letteteek . Mÿnd hogÿ az eedes zÿz anÿa
maria nagÿ sÿralommal es keserwes
banattal keresee / Doctoroknak azeert m
ondasok zerent . lelkÿ peldazat keppen Nag̋
sok kerezttÿenek . ÿmez neegÿ keppen veztÿk
es teeweztÿk el Cristus Iesust Istennek
es az zÿz marianak zent ffÿaat Elezer
vÿgassagnak es erewmnek ÿdeÿn napÿan
awagÿ . Inepóknek tÿztóletes napÿaan
Mert heetkóz napon mÿkoron . ember do-
logban foglallÿa magaat / Cristust el nē
veztÿ mÿert az ÿdóben nem zokot gon-
ossag wtaan ÿarnÿ : Azonkeppen habo-
rwsagnak ÿdeÿn sem veztÿ el . de ÿn
kab Istenhez zokot ember akkoron remeen-
kódnÿ essedóznÿ . mÿnt az zÿz maria ees
Egiptomban . fwtwan nem veztee el . de
az ÿeles Innepnapon . Azonkeppen az n
ÿawalÿas eztelen neepek Innep napon
veztÿk el mert az ÿdóben . hattra . hagÿwan
az istenÿ zentólt napot . sok kÿlemb kÿ
lemb gonossagokban / lakozasban Iateek
-ban . ⁊c foglallÿaak ennen magokat / kÿk
mÿatta ÿnkab wr istennek bozzwsagot
teeznek . honnem tÿztósseegót O zerelmes
atÿamffÿaÿ . nem twdom mÿt zollÿak
ha meg tekeenttÿek ez mastanÿ vÿlag
nak eeleteet . hol leelhettÿek meg az
teremtó istennek valo tÿztósseegót . kÿ
mÿnd ÿol meg lassa magaat . mert ha
mar az zam veteesre vonznak feÿenkeed .
Masodzor el veztÿk az aldot Iesust Crist
ust twdatlansagnak mÿatta . mÿnt Ioseph
es az zÿz maria . kÿk ÿngen sem twdaak
howa leen akkoron az eedes germók iesꝰ
mastan ees benne vagÿwnk ez eellÿen
veetókben . Esa . v . wgÿ mond proffeta
mÿat az wr isten / Annak okaert vÿte
teek fogssagban az <..> en neepem . mert
nem leen twdomanÿok . kÿk kedeegh
mÿndenestw̋l fogwan twdatlanok . wg̋
mond rolok . Ignorantes ignorabuntur .
Az twdatlanok erekkee twdatlanok leez-
-nek . Zent Gergel . do . meg wgÿ mond
Ha kÿk azt nem twggÿaak mÿ az iste-
nee istentw̋l nem twdatnak / es az oll
ÿan eztelen bolondoknak : az keenban
leezen bólccheseegók es ott kezdnek
ohaÿtanÿ fohazkodnÿ . bólch mondasa
zerent Sap . v . Annak okaert otalmaz-
nÿ keel mastan az wr istennek malaztÿaat

{69a}

[[]]

{69b}

[[]]

{70a}
Domus mea Domus orationis vocabitur
dicit dominus . Az en hazam ÿmacchagn
ak hazanak hÿwattatÿk azt mongÿa
wr isten . Az ÿo ffÿat azert . mÿnden
koron ew attÿanak hazanaal keel keres-
-nÿ . mert ott lakozÿk ew . mÿnt ennen
maga wr isten bÿzonsagot teezen rola
Leuitici [] En magamnak zentóltem ez
helt . hol ott lakozom embereknek ff
ÿaÿ kózót ez wÿlagon / Meltan aze
rt wrwnk Iesus ees . mÿnt ÿnkaab
gÿakortaa meegÿen <vagyon> vala az
Istennek templomaban / es ott ÿmagg
-ya vala ew zent attÿaat ez vÿlagert
kÿben mÿndden kerezttÿen embernek
peldaat ada . ewtet kówethnÿ . ha <..ÿ>
istennek es az ew zent ffÿanak akaratt
ÿa zerent akar eelnÿ . d . q . ha kÿ
kerdenee . ha mÿnden koron es zenetlen
keel ee keresnÿ . awagÿ alkolmas ÿdóben
Doctorok az zent ewangeliomnak ertel-
me zerent reea . felelnek . hogÿ Azzonÿ
wnk zÿz anÿa maria peldaÿa zerent
harmad napÿg keel keresnÿ . es megh
leelÿ : Elssew nap . zent penitencia
tartasnak ÿdeÿ ; Masod Istenÿ ÿrgal
massagnak ÿdeÿ . harmad . istenÿ zent
malaztnak ÿdeÿ . vala . vala mÿg
ezek vannak . leeznek . es leelettetnek
ez vÿlagon addeeg keel keresnÿ : Erról
zool Esaÿas ꝓptha caᵒ . lv .. keresseetók
wr istent mÿg meg leelhetÿtók . hÿw
ÿatók ewtet mÿg kózel vagÿon : az fó-
lewl meg mondot harmad napÿg
es neegÿed napra kelween . az az iste
nnek ÿgÿeeretÿ zerent meg leelettetÿk
az erek dÿchóseegnek bodogssagaban .
De ÿaÿ vÿzon ellen kÿ<k> eett az fólw̋l
meg mondot valaztot ÿdóket el vez
-tÿ el mwlattÿa / es halalaara hag
gÿa penitencia tartasaat . gÿonasaat
es ÿo teeteleet : testamentom zerent
meg hagÿwan hogÿ sokat aggÿa-
nak leelkeert holta wtan / kÿneel na
gÿob . balgatagsaag nÿnchen ember
ffÿaÿ kózót . peldaat veet rola zent
Beda doctor : Vala Angliaban egÿ
kazdag ember . mÿkoron halalara ÿw
tot volna . lataa haat az pokol aÿtaa
nÿtwan vagÿon / Es nagÿon meg rett
ene raÿtta / Mÿkoron bÿztatnaak ewtet
hogÿ wr istennek ÿrgalmassagaban b
-ÿzneek . es istenben vetnee remeensegeet

{70b}
Monda a''mÿnt lehete . O keesen kóltem
el mwlt az ÿdew . es azonkeppen erek
kee el karhozeek / ÿme azert zerelmes
atÿamffÿaÿ . mÿkeppen vezedelmes
kÿ az zent penitencianak . ÿrgalmass
agnak es zent malaztnak ÿdeÿt el
veztÿ . De keerÿók wr istent . hogÿ az ew
zent neweert . zent zÿleÿeenek zerelmeert
ne vÿgÿen mÿnket az gonoz kethseeg
nek restseegnek twnÿasagnak . kótelee
ben esnewnk : De tarchon meg az ew
zent malazttÿaban . mÿnd eeletewnk
ben mÿnd halalwnknak ÿdeÿn .
Harmad tanwsagwnk lezen wÿz-
kereztnek octawaÿarol . hol ott emlekózÿk a-
nÿazent egÿhaz . wrwnk Iesusnak kerezt-
-segeeról : Az Iordan vÿzeeben . zent Ianus
baptistanak keze mÿat : Mÿert kedeegh . kÿ
walt keppen . valo ewangelioma vagÿon
az istenÿ tÿztósseegnek . eerdemnek . es lel
kÿ Idwósseeges tanwsagnak okaert meg .
latnwnk magÿarazwan -
Ez maÿ zent ewangeliomot ÿrtta megh
zent Ianus ewangelista . caᵒ j . kÿnek ere
dete leen / mÿkoron . wr Iesus . es zent Iaꝰ .
baptista zyletetnek wtanna volnanak
xxx eztendóben kelween / Nap ÿaras zerēt
kedeeg ez mastanÿ Idóben . meel zent e-
wangeliomnak elótte az zent ewangelista
emlekózÿk arrol . mÿkeppen az sÿdo feÿe
delmek es ÿras twdo doctorok kÿ men-
ween zent Ianushoz az Iordan vÿze
mellee kerdózneek mÿt kereztólne es ha
ew volna az Cristus es az messÿas kÿ
ÿewendó volna az reeghy veen atÿak
-nak ÿgÿeerettÿek zerent : Es mÿkoron
nÿlwan valo bÿzonsagot tett volna
mÿnd ennen magarol . ky volna . mÿnt
az istennek ffÿarol . hogÿ el ÿewt vol-
-na . Masod napra kelween annak
wtanna kówetkózÿk ez maÿ ewanᵐ .
Wÿz kerezth Octauaya-
nak Ewangelioma
AZ ÿdó̗ben lataa Ianus
iesust hozÿaa ÿewnÿe
monda : yme istennek
barana . ÿme kÿ el .

{71a}
Veezÿ ez vÿlagnak bÿneet : Ez az
kÿró̗l mondam . En wtannam ÿew
ember . kÿ en elettem lett . mert en
nalamnaal eleeb valo . es en nem
twdom vala ewtet . De hogÿ kÿ ÿe
-lentetneek Izraelben annak okae
-ert ÿewttem en vÿzben kereztó̗lnÿ
Es bÿzonsagot teen rola Ianos m
ondwan . Mert lataam az zent
lelkót le zalwan mÿnt galam-
bot menÿból . es raÿtta marada
es en nem twdom vala ewtet : de
kÿ enghem kereztólnÿ kÿlde : ew
mondaa ennekem . Vala kÿn la
tandod istennek zent lelkeet men
nyekbó̗ le zallanÿ es raÿtta ma
-radnÿ ew az kÿ kereztól zent lee
lekben : En azert lataam es bÿ
zonsagot teek rola .. Mert ez az
bÿzon istennek ffÿa .-
Yme zerelmes atÿamffÿaÿ meg hallok
ez zent octawanak ewangeliomaat b
ewtew zerent : kÿnek ertelmeeból mÿ
Idwesseegewnk mellee ket rendbelÿ
tanwsagwnk leeznek rÿwÿdeden .
Elssew tanwsagwnk leezen arrol m
ÿkeppen wrwnk Iesus Cristus zerzee
fondamentū zerent az zent kereztseeg-
nek moggÿaat : kÿre annak wtanna
az zent tanoÿthwanÿokat meg tanoÿ
-taa . hogÿ ewk ees kereztólneenek nee
peket . Reea felelween zent doctorok
ÿelessen Rik . wgÿ mond . Neegÿ
ÿeles dolgot teen Idwózeytenk Iesus
ew zent kereztsseegeenek ÿdeÿn Elezór
hogÿ az vÿzet meg zentólee ew zent
testeenek ÿlleteseewel / eett wgÿ mond zent
Beda . soha az kerezt vÿz mÿnekewnk
semÿt nem haznalna . ha cristus ew
zent kereztssegeewel meg nem zentólte
volna . Damastenꝰ meg wgÿ mond
Akara Cristus meg kereztólkódnÿ nem
ew zÿkseegeert : De hogÿ neepeknek ke
reztsseegeet meg zentólnee : Veen ked
eeg kereztsseegót az zolgatwl az nagÿ
hatalmas wr . hogÿ ne wtalnook meg

{71b}
Mÿ az felseeeges wrwnknak kereztsseegeet
es hÿtÿt reank vennÿ . wgÿ mond zent Agos-
ton doctor : Azon kereztsseeggel kereztólteteek
meg zent Ianus baptista . mondwan Cristus-
nak . Ennekem te tw̋led kel meg kereztóltet
nóm es te ÿewz en hozÿaam : Towabbaa
azon kereztseeggel kereztólteek meg azzon
ÿnk zÿz . es mÿnd az zent Apostolok
zent Ber . do . mondasa zerent hogÿ az Cri-
stusnak taghÿaÿ lehetneenek . es istennek
orzagabol kÿwe ne hasonlananak . Masod
dolgot teen hogÿ az kereztsseegnek fonda
mentomot vete . 2m Rik : verbo et facto .
mÿnd bezedeewel . mÿnd teetemeenÿewel
Harmadzor mert annak wtanna : az ew
zent tanoÿtwanÿnak mÿatta parancholaa
kÿ hÿrdetnÿ . mÿkoron ewket ketten ketten
el kÿldózee kereztólnÿ . Negÿedzór : azon
kereztsseegót kyt zent halalanak elotte
bezedeewel mert zerzót vala . zent halalaa
wtan meg Confirmalaa : mÿnt Idwóss
eegnek zÿkseeges wrwossagaat . zentsseeg
nek es parancholatnak alatta bel tellÿe
sóÿtenÿ . mondwan . Ioh xix . Ite docete
omnes gentes baptizantes eos . ⁊c . mennÿe
tek el . tanohatok mÿnden neepeket awag̋
nemzetóket meg kereztólween ewket .
atÿanak es ffÿwnak es zent leeleknek
neweeben : Vala kÿk azert ez eellÿ ke
reztsseegnek kÿw̋le vannak eelnek es leez-
nek ketseegneel kÿl erekkee el karhoznak /
O azert zerelmes atÿamffÿaÿ mÿnemew
nagÿ halaa adassal . dÿcheerettel es zol-
galattal tartozwnk mÿ az eedes wr iste
nnek hogÿ mÿnekewnk ennÿ ÿot en-
ghedót eernewnk :-
Masod tanwsagwnk leezen arrol
Mÿnemew haznalattÿa vagÿon az
Cristus Iesustwl vett kereztseegnek . Doct
toroknak mondasok zerent hat ÿeles Id
wesseeges haznalattÿaat talallÿok zent
ÿrasban . Elssew . zent leeleknek ÿewe
telÿ : mÿnt az zent ewangeliom mongÿa
hogÿ Cristus Iesusra ees reea zalla ew
kereztseegeenek ÿdeÿn . Masod . az artat
lansagnak meg adasa es bÿnnek el mo-
-sasa .: Az oka hogÿ Cristusra . zeep feÿeer
galamb kepeeben ÿewe az zent leelek
artatlansagnak ÿegzeeseere . Az oka . zēt
Agoston doctor mondasa zerent hogÿ

{72a}

[[]]

{72b}

[[]]

{73a}
Elssew Menÿegzó̗s
Vasarnapnak Epist
Ez maÿ zent Epistolaat ÿrtta meg z-
ent paal Apostol Romaÿaknak ÿrtt
leweleenek tÿzen kettód rezeeben . es
kówetkózÿk rokon wtanna . ez el m-
-wlt vasarnapnak Epistolayanak /
Mÿkeppen kedeeg ez maÿ zent ewan
-geliom es epistola egÿ mass mellet
ÿarÿanak keel meg twdnwnk . M
ert az zent ewangeliom zool : mee
nÿekzónek . zentssegeeról . kÿben w
-ew <.>legh<..>een Cristus Iesus istennek
zent ffÿa . es kÿben vÿzet borraa
valtoztataa : kÿn zent paalnak mon
dasa zerent ertetnek az lelkÿ m
eenÿzók : kÿk vannak es leeznek
az ÿo hÿw leelkóknek es Cristus
Iesusnak eeggÿesewleesók kózók : tÿz
ta zÿzesseegnek es istenÿ zent zere
tetnek mÿatta az az leelkÿ nemes
ÿozagoknak atala . meel lelkÿ ÿoz
-agokrol emlekózÿk az zent Apostol
ez maÿ Epistolaban . mondwan .
Epistola .
[A]Tÿamffÿaÿ . kÿknel
istennek aÿandekÿ
vannak malazt ze-
rent . kÿ tÿnektók a
datot kÿlemb kÿlemb keeppen
Awagÿ ÿewendó mondas ÿgaz
hÿt zerent Awagÿ zentsseegókn
-ek zolgaltatasa . zolgalatban .
Awagy kÿ tanoÿt twdoman ze
rent Awagÿ kÿ mast ÿora ÿnt
ÿntees zerent ; kÿ adakozÿk eeggÿe
-gÿewsegben ; kÿ paranchol zorgalm
-atossagban : kÿ kenÿewrw̋l erwónde
-tesseegben : zeretet tette<s>tósseegnel kÿl
el tawoztatwan a'' gonozt ÿohoz ra
-gazkodwan : Atÿaffÿwÿ zeretettel e
gÿmast zeretween . Tÿztólettel egÿ
mast eló̗l veween : zorgalmatossag-

{73b}
ban nem restók ; leelekben bwzgok
wr istennek zolgalok : remeenseegb-
-en ewrw̋óndetesek . nÿomorwsagban
tÿredelmesók : ÿmacchagban keese-
-delmesók . zentóknek zÿkseegókben
egÿelósók : zallastartasban elewe-
n<ÿ>ók : ÿot mongÿatok tÿteket ha
borgatoknak . ÿot mongÿatok es
ne akarÿatok gonozt mondanÿ . ew
rewlween . az ewrwóndókkel . sÿrwan
az sÿrokkal : mÿndentók azonkeppen
ertókózween egy masrol . Ne bólchól
kódween egÿ mas ellen : de kÿmÿnd
alazatossagban nÿaÿaskodwan :
mÿ wrwnk wr Iesusban cristusban -
Sequitur Ewangelium . cum exposicionibus
Mÿeert . zerelmes atÿamffÿaÿ . mÿndden
bÿnnek vezódelmeenel kÿl . es eektelensee
ghnek zemeermeenel kÿl . Anÿa zent egÿ-
haaz emlekózÿk ez maÿ napon . testÿ es lel-
-kÿ meenÿekzónek zentsseeges voltarol : kÿ-
ben . twdnÿa ÿllÿk . ollÿan nagÿ zentsseeges
zemeelÿek voltanak ÿelennen . mÿnt isten
az zÿz maria . es Cristusnak zent tanoÿth
-wanÿ : es eegÿeb tÿztósseegbelÿ neepek .
kÿknek nÿaÿassagos lakozasokban . hÿzóm
mÿndenewnk akartta volna . ha ÿelen
lehetót volna . De ha eedes zÿwel lelek
kel tÿzta zeretettel kÿwannÿok . meeg meg
lehet . el sem mwlt : kÿben wr istennek
malazttÿa mÿat menendók vagÿwnk :
kÿnek nÿlwabban valo ertelmeere . ha
rom rendbelÿ lelkÿ tanwsagwnk leezen .
Elssew tanwsagwnk leezen arrol .
Mÿ leen oka . hogÿ wrwnk Iesus Cristus
ollÿan herre meennÿen ew zent annÿa
wal es tanoÿthwanÿwal . hol sok zeer-
telenseegók es vezedelmek zoktanak lee
-nnÿ es tórteennÿ kÿk wr istennek es az
zÿz marianak ellene vannak . Azert nag̋
chodanak lattatÿk lennÿ : Veegÿek azert
ÿol ezewnkben . es nem leezen vezedel-
-mes mert wgÿ mond . zent Agoston
hogÿ vala mÿt fóldón . wr istennek zent
ffÿa tett . Nem lett okanaal kÿl De mÿ
nd mÿnekewnk tanwsagwnkra es ÿo

{74a}
Eletewnknek peldazattÿara lettenek Doctoroknak
azert mondasok zerent / Akara wrwnk
Iesus az fólewl meg mondot zemeelÿek
-kel mennÿ es lennÿ : ez vÿlaghÿ menÿ
ekzóben ÿmez harom okaert . elezór 2m
Rik . hogÿ az meenÿekzónek zentseegeet .
wÿ tórweenben meg confirmalnaa : kÿt
oh tórweenben . az az . paradÿchomban
meg zórózween meg zentólt vala . Gen
. j . caᵒ . Annak okaert . semÿ vezedelmes
dolgot nem hÿhetewnk ott tórtteent le
-nnÿ mastanÿ ÿdó zerent . De mÿndene
-ket istenÿ feelelemmel . choda teetellel
es mÿnden zentsseeggel : meg zolgalta
-tnÿ : kÿlemben ha tórteent volna soha
oda Iesus maria . nem meent volna .
D . Q . kerdhetnee vala kÿ De kÿchoda volt
ez meenÿekzóben valo aldot wólegheen
es ÿegÿes meen̋ kÿnek eellÿen zentssee
ges vendeeghÿ eerdemlettek lennÿ : Reea
felelween zent Ieroꝰ doctor . inprologo Super
Iohannem : Lÿra et Lwdolphus ac . plures eorum
hogÿ volt zebedeus halaaz palogarnak
ffÿa . Ianus . kÿnek Annÿa vala : Maria
Azzonyÿwnk zÿz marianak : ewcche . Az
zÿz meen̋ kedeeg : eegÿ halaaz leanÿa
Anachÿta / Ez eegÿ ÿeles okanak azert
ÿsmertetÿk lennÿ . mÿeert hogÿ az zÿz
marianak es wrwnk Iesusnak rokonÿ
woltanak : mentenek volt ew vÿgasa
gus ewrómókben / Masod oka . kÿ ennel
nagÿob / twlaÿdon isten akarattÿanak a
loÿtom lennÿ . Elezer hogÿ az testÿ hazassa
-gnak kóteleet meg eróssóÿtenee az olÿ eret-
nókóknek ellene kÿk azt mongÿaak hogÿ
az hazassaag erdegtewl vagÿon / kÿben ha
mÿssat mondnak . Masodzor hogÿ az tÿz
tasaag tartokat az meennÿeÿ meenÿekzó
re keezw̋lnÿ ÿndoÿtanaa . leelek zerent / kÿ
ben zemeelzerent ott vannak Iesus māia
es az zentók zent angÿalok kÿról ha kÿ
teeb tanwsagot kÿwan latnÿ . olwassa
az zent zÿzeknek eeleteet / Leen azert ez
oka mÿert Iesus maria . az meenÿekzó
ben ÿndwltatanak meennÿ hogÿ az terem
tó wr isten elezór ott ÿelentenee meg
ew istenÿ hatalmaat es dÿchósegeet
az vÿznek borraa valtozattÿan / O zerel
-mes atÿamffÿaÿ lasswnk hallÿwnk
zeep istenÿ bólcchesseegót . es lelkÿ ta
nwsagot wtanna / Mÿchoda erteteek

{74b}
Az vÿzón es az boron . 2m ludolphum
az vÿzen ertetÿk ez eelet . es haborw
saag / kÿket wr isten az mas vÿlagn
ak meenÿekzóÿeeben valtoztat erek
eelettee . es veeghetetlen ewrómmee
es vÿgasaggaa hol az eedes Cristus
kÿral wólegeenseegót tartt es az bo
dog leelkót az az orzaglo anÿazent
eegÿhaz zentóknek eeggÿesseege . Crist
usnak erek zerelmes ÿegóse / yme a-
zert zerelmes atÿamffÿaÿ mÿnemew
zentsseegnek peldazattÿaeert ÿllÿ
anÿa zent egÿhaaz . ez maÿ meenÿ
ekzós vasarnapnak Innepeet . Az
leen azert bezeedewnknek eredetetÿ
hogÿ semÿt nem tett Cristus Iesus
Idwesseeges okanaal kÿl
Masod tanwsagwnk leezen arrol
mÿ oka leen hogÿ wrwnk Iesus chak
hat vÿder vÿzet valtoztata el ÿo borraa
sem tebbet . sem kewesebbet : kÿben elssew
chodaat teen . es kÿben meg ÿelentee ew
zent istensegeenek dÿchósegeet : Reea felel
nek zent doctorok / eegÿkeppen bodogssagus
zent Agoston doctor . wgÿ mond ez maÿ
homeliaban / Az hath vÿdrókón erteteenek
ez vÿlagnak hat rendbelÿ eeleteenek reezeÿ
kÿkben koronkeed . reegtw̋l fogwan . az .
zent patriarkaak es proffetaak zent Ianus
baptistaÿg ÿewendó keppen zoltanak wr-
wnk Iesus Cristusnak zÿleteeseeról eele
teeról . zent keennÿarol . halalarol . ffel
tamadasarol . es meenÿben menetÿról .
Az ooh tórweenbelÿ neepeknek tÿztwlattÿ
okra es Idwesseegókre de vÿzkeppen latt
atÿk vala ewnekÿk . es nem vala ÿo
ÿzew : zÿnew es ÿllatw . mert homaal
vala ew zÿwókón : hogÿ a''mÿt az zent
ÿrasban olwasnak vala . nem ÿgazan
es nem ÿo ÿz keppen ertÿk vala . Cristus
istenról : De meeg az mastanÿ maredek
ok kÿk vannak sem hÿzÿk tekeelletess
eeggel . hanem meeg ees varÿaak az
messÿast / De mÿkoron ez maÿ zent ew
angeliom bÿzonsaga zerent . wrwnk
Iesus el valtoztataa . az vÿzet ÿo b-
orra . az az . meg vÿlagosoÿtaa ew zent
malazttÿawal ew zÿwóket elmeeÿóket

{75a}
Megh melegóÿtween ew lelkóket / Es
az zent Irast zent proffetaknak mon
dasokat meg magÿarazwan . es kÿ
feytógetween ew belÿból hogÿ meg
ÿsmerneek <...> erteneek / az ÿztelen
vÿz borra valtozeek : es meg zaÿoswl
-wan . az zent ÿrasnak ertelmeeból . nÿ
lwan meg ÿsmereek Cristus Iesusth
ew choda teeteleeben es hÿnek sokan
ew benne dÿcheerween wr istent .
Masodzor . masodkeppen magÿarazw
-an / zent Bernald . doctor . es Lwd
olffus Carthusiensis super vita cristi
hogÿ az hat vÿder vÿzón / ÿmaran
wÿ tórweenben . ez mastanÿ malazt
nak ÿdeÿn . Anÿa zent egÿhazban
hat rendbelÿ zentsseegók ertetnek kÿk van
-nak zereztetween . mÿnd egheez ke
rezttÿenseegnek testÿ lelkÿ tÿztwla
-ttÿara . az az bÿneknek bochanattÿ
aara es az erek Idwesseegnek nÿe
reeseere / Meel zentseegók vÿznek
lattatnak kÿk gonozwl eelnek vele
kÿk hÿtótlenók / ez vÿlaghoz ragazko
ttanak kÿk wr istenben nem bÿznak
es koronkeed mÿnden gonossaggal tel
lÿesók : De kÿk ÿol eelnek vele m
ÿnt wr isten meg parancholta .
ÿo hÿttel tÿztósseeggel zeretettel . haath
ÿo ÿzew zÿnew borraa valtozÿk azaz
malaztossaa : ÿozagossaa . kÿnekmÿnd /
tÿztwlattÿara . byneenek bochanattÿ
ara es leelkeenek ÿdwesseegere : Mÿnt ezen zent
Bernald moggÿa . Vala mÿkoron en
ÿrast olwasok awagÿ ÿrok . es ott
wrwnk Iesusnak zent neweet nem
talalom . ÿghen ÿzetlen . es saÿtalan
ennekóm / Elssew vÿder vÿz<...>
<eegÿtembe> mondatÿk anÿa zent ee
gÿhazban . elssew zentsseeg : tóredelm
esseeg : zent penitencianak elssew reze
Hol vagÿon meg ÿrwan . az ooh tór
weenben .. zent Ezekÿel proffetanak
kenÿweenek xviij rezeeben . Quacumque
hora ingemmerit peccator peccata sua . non
recordabor amplius . Vala meel horab-
-an meg nÿeegendÿ az bÿnes ember
ew bÿneÿt . meg nem emlekózóm to-
wabbaa ew bÿneÿról : Masod vÿ
dernek . zentsseege mondatÿk tÿzta
gÿonas Iacobi vltimo Gÿonnÿatok
megh egÿ masnak tÿ bÿneÿtóket hogÿ meg

{75b}
Bochattasseek . Harmad vÿdernek zentssee
ge Alamÿsna oztas .. Ezek [] date
elemosinam et ecce omnia munda sunt vobis : agg
ÿatok alamÿsnaat es ÿme mÿndenek tÿz
taak leeznek tÿnektók . Daniel meg wgÿ
mond vala . Nabogodonozor kÿralnak . O kÿral
fogad meg tanachomat es valch meg
alamÿsnawal te bÿneÿdet .. Neegÿed
vÿdernek zentsseege bozzwsaagnak ha
borwsagnak meg bochatasa : kÿról wr
-wnk Iesus pelda az magass kereztffan .
Ewtód vÿdernek zentsseege testnek sanÿ
argatasa : kÿról zent Agoston wgÿ m
-ond vala kÿ testeet gÿenÿerw̋seegben
eeltetÿ ellensegeet eeltetÿ . Hatod vÿ-
dernek zentsseege . istenÿ zent paranch
olatnak meg tartasa .: kÿk mÿnd ha Cri
stus Iesusnak zeretetÿeert leeznek : Nem
chak hogÿ embernek Idwesseeges . nem
lenneenek De annak felette nagÿ eerde
mesek . es meltosagosok leeznek : mÿko
-ron wr istennek zent orzagaban ÿwth-
-wan ÿo borra . az az . mÿnden istenÿ
ÿora valtoznak .
Harmad tanwsagwnk leezen
mÿnemew nagÿ zentsseeges fondamen-
toma vagÿon : wr istentewl az zent haz-
assagnak . hogÿ soha sem egÿmastwl el
nem valhatnak . sem . eggÿk eelween <..>
Az masodÿk mast nem valazthat . Math
xix Quod deus coniunxit homo non seperet .
Masod zentsseeges fondamentoma vagÿon
secundum fratrum . Maronis . Mert az hazassaag
belÿ zentsseeg . sokkeppen valo zentsseeges
eeggÿesseegóket ÿegÿez . istenzerent es
leelek zerent . Elezer : az istensseegnek
es emberseegnek eegÿben eeggÿesew-
leseet . abrazÿa Cristus Iesusban : O zerel-
mes atÿamffÿaÿ keerlek veegÿeetók
ezetekben . mÿt zool magÿarazo ÿraas
ÿewÿen ezetekben az kegÿes zeplótelen
zÿz anÿa marianak Isten zÿlew zent
mehe . kÿben isten . es ember . zent lee
lek wr isten zeretetÿnek atala . el val
hatatlan eegÿben eeggÿesewle . az az
Az istenÿ nagÿssagus meltosaag . az em-

{76a}
Egÿhaaz kózót valo eeggÿesseegót Cristus
Iesussal . kÿról zent paal apostol zolwan
ad Eph . v . wgÿ mond . Az hazassagnak
zentsseege nagÿ . kÿ Cristusban es anÿa
zent egÿhazban vagÿon : Harmad eeg
gÿesseegnek zentsseege mondatÿk len
-nÿ . mÿnden hÿw leleknek es isten
-nek awagÿ Cristusnak kózótte . zent m
alaztnak es lelkÿ zeretetnek kótelezetÿ
-wel .. kÿról ees zent paal emlekózÿk
ij Corin xj . ÿegÿeztelek wgÿ mond tÿ
tóket : kerezttÿeneknek zolwan . zÿzet
az az . wgÿ mÿnt eegÿ zÿzet . egÿ ffÿr
-ffÿwnak Cristus Iesusnak . O zerelmes
atÿamffÿaÿ . Awagÿ kÿk zÿzek hazasok
awagÿ penitencia tarto ewzwegÿek
vattok . ÿme lattÿatok . hallÿatok az zēt
ÿrasnak zentsseeges ertelmeet . ha kÿ iste
-nÿ ÿteelet zerent . meg feÿtendÿ test
zerent valo eeggÿesseegnek zentsseeges
kóteleet ottan halalra meltonak ÿt
eeltetÿk : Awagÿ anÿazent eegÿhaz
ban valo zentsseegnek eeggÿesseegeet meg
feÿtendÿ eretnóknek es karhozatnak
ffÿanak ÿteeltetÿk : Awagÿ ha kÿ Cri
-stusnak hÿtÿt meg tagadangÿa . hwzt-
-nak neweztetÿk .. O vallÿon mÿt eer
deml / az olÿ bodogtalan ember : kÿ
az teremtó wr istennek bozzwsagara
zÿdalmassagara : pokolbelÿ erdegót fogad
tarsswl hozÿaa maganak . eet el zak
aztom mondasomat hogÿ kÿmÿnd go
ndolkóggÿeek sokaÿg rola . es vala m
ÿt ÿobbat wr isten hoz zÿweeben lel
keeben : azt tanacholom tartanÿ
<Wÿz kerezth nap ottawaÿa wtā
wtan valo> Masod [m]eenÿek[z]ós vasarna
pnak . Epistolaya .
Ez maÿ zent Epistolaat ÿrtta meg
zent paal Apostol . Romaÿaknak ÿ
-rtt leweleenek xij rezeeben . es az .
el mwlt epistolanak legottan wt
anna kówetkózÿk : Mÿeert kedeeg egÿ

{76b}
Arant ÿarnak az zent ewangeliomal
kÿben az zent ewangelista emlekóz-
ÿk . az poklosnak meg vÿgaztasarol
az az lelkÿ testÿ tÿztwlasarol : azon
rol erókódÿk az zent apostol ees ez
maÿ zent Epistolaban zolanÿ mo-
ndwan Atÿamffÿaÿ .-
Epistola .
[A]Tÿamffÿaÿ . Ne akarÿ
-atok bólchet lennÿ tÿ-
magatokban / es senkÿ
-nek gonozt gonozeert
ne teegÿetók : De ÿot
Nem chak istennek elótte . de meeg
mÿnden embereknek ees elóttók
Ha lehetseeges kedeeg meneere
tÿ felóletók lehet mÿnden ember
ekkel bekeseegósók leegÿetek : Ne
otalmazÿatok tÿ magatokat men
teeszerent zerelmes atÿamffÿaÿ .
De aggÿatok helt az haragnak
Mert ÿrwan vagÿon dwtro ij xxxij : Aggÿatok
ennekem az bozzw allast . es en m
-eg fÿzetóm azt mongÿa wr isten .
De ÿnkab ha ehózendÿk te ellense
gód aggÿ eennÿ ewnekÿ . ha zom
eehozÿk aggÿ ÿnnÿa ewnekÿ / M-
ert azt teween . tÿzes ÿzóget gÿeÿtes
vele ewnekÿ feÿeere : Ne akar a-
zert meg gÿóztetnÿ az gonoztwl
De gÿózyed meg ÿoban az gonozt
Sequitur ewangelium . Destendens Iesus / cum suis exposicionibus
Meg halwan zerelmes atÿamffÿaÿ
az zent ewangeliomnak kÿw̋l belól va
lo ertelmeet . kówetkózÿk Idwesseeges
tanwsaag . Centurionak bezeedeeból .
mÿnt keel ez vÿlaghÿ zolgaknak es zol
galoknak zolgalnÿok ew wrokat hogÿ
mÿnd istennek kellemetes leegÿen . ew
magoknak Idwósseeges . wroknak ÿ-
gaz . mÿndden bÿnneel kÿl / O zerelmes
atÿamffÿaÿ ezt felette zÿkseeg hallanÿ

{77a}
Kÿnek mÿndennek kóz az oka / es sok-
-an nem twdnak benne el ÿarnÿ /
regula zerent hogÿ el ne essenek .
Elssew regula zolgalatban mondatik
Enghedelmesseeg . hogÿ mÿnden zolgalt
zolga tartozÿk ew wranak mÿnden
hagÿomasaat parancholattÿaat engh
edelmesseeg alat meg tartanÿ . ÿo . tÿz
-tóletes es alkolmas dolgokban ; kÿn
ek fondamentomaat es bÿzonsagaat
kÿ vehettÿek ez maÿ zent ewange-
liombol . Centurionak mondasabol .
kÿ dÿcheeree Cristus Iesusnak elótte
az ew zolgalt zolgaÿt enghedelmes
zoo fogadasbol : kÿról ees wgÿ vag̋on
meg ÿrwan . j . pe . ij . Subiecti estote
omni humane creature propter deum /
Enghedelmes leegÿetek mÿndden te
remtót emberÿ nemnek . isteneert
Awagÿ kÿralnak . mÿnt ÿeles fe
ÿedelemnek . Awagÿ wtanna valo
wraknak : mert az . wr istennek ak
arattÿa / Item Esmeg wgÿ mond . zol-
gaak enghedelmesek leegÿetek m
ÿndden zolgaÿ feelelem zerent tÿ
wraÿtoknak / Lÿra magÿarazw-
an zent paal apostol mondasaat
Ro xiiij . wgÿ mond ha kÿ azert
enghedetlen leend . ha wtalatbol es
gonoz zokasbol leezen halaluskeppen
veetkózÿk es karhozÿk eerette . ha ke
deeg twdatlansagbol awagÿ eegÿ her
telen restseegból / awagÿ gÿarlosag
bol ; meeg ees gÿettrelmet waar
ew wratwl eerette /-
Masod regula zolgalatban . ÿgÿenló
seeg ees ÿgassaagh . az az hogÿ az zol-
gaak mÿndden hamÿssagnal kÿl zol
gallÿanak ew wroknak . Mert ha ell
ene teeznek az az hamÿssan es gonozwl
zolgalwan . mÿnd az wrnak . mÿnd ist
ennek ottan ellene leezen : Azonkeppen
ertetÿk secundum fratrem Angelum / az hadako
zo vÿtezókról . hogÿ mÿkoron hadban
meennek meg keel kerdenÿ twdnÿ ha
istenÿ ÿgassaag zerent vagÿon az had
ellen valo ÿndwlat awagÿ Nem .
ha hamÿss es vezedelmes <.>es leelek
ellen . Nem . keel reea fwtnÿ . ha el
nem akar veznÿ erekkee / ha ÿgaz

{77b}
Tartozÿk enghednÿ ÿgaz solgalattÿawal meg
eleegódween . kereztóló zent Ianosnak
mondasa zerent . Vÿzon ellen ÿarwan
ÿaÿ mÿndennek . mert chak isten markab
-an vannak akar eellÿenek akar hallÿanak .
Harmad regula . zolgalatban . hogÿ tÿz
tóletes bewchw̋lettel leegÿenek az zol-
gaak ew wrokhoz : lÿra mondasa zerēt
vala kÿk ellene teeznek az az ragalmaz-
wan . gonoz hÿrrel ÿlletween . ew wro-
kat eegÿebek elót . twlaÿdon erdeghÿ
bÿn . kÿról wgÿ mond zent Ber . do :.
Mÿnd az ragalmazo . mÿnd az eremest
halgato . erdegót hordoznak : eeggÿk nÿ
-elweeben . masÿk fÿleÿben : kÿról eell
ÿen peldaat olwaswnk . <hogy> vala eegÿ ember
kÿ felette zoo vÿselew vala eelteeben .
Halalanak wtanna ÿeleneek meg egÿ zo
-mzeeggÿanak haat nagÿ hozÿw nÿelwe
vagÿon . hogÿ ha mÿnd az fóldet eernee
alaa es nagÿ tÿzes langos . es nagÿ sok
zerechen germekót chÿgnek raÿtta . Es
wntalan eezÿ raghÿa ennen maga nÿ
-elweet . Mÿkoron az zomzeeggÿa megh
ÿsmertte volna . meg kerdee mÿnt volna
dolga . Es meg mondaa nekÿ : hogÿ az
atkozot ragalmassageert erekkeee el karhoz
ot volna es azert volna ollÿan nagÿ
zernÿw̋ keennÿa . O azert zerelmes atÿa
mffÿaÿ mÿndentek otalmazÿa magaat
gonoz ÿteelettewl es ragalmassagtwl :
Neegÿed regula zolgalatban . hÿwseeg
tartaas . awagÿ ÿgaz mondas . kÿról wg̋
mond zent paal Ephe . vj . zolgaak zol-
gallÿatok tÿ wraÿtokat ÿgazan hÿwón
ne chak zemók latasaara . mÿnt az hee
zólkódók De mÿnt bÿzon zolgaak . istennek
elótte . tellÿes zÿwel akarattal : kÿeert
istentewl varÿaatok erdemeet /-
Ewtód regula zolgalatban . haznalattal
valo zolgalat : Mert az karban valo .
es heeÿaban valo zolgalat : nagÿ vezed
-elmes . nem chak az wrnak . De nagÿob
ban az zolganak lelke karhozattÿara
O ÿaÿ zerelmes atÿamffÿaÿ kÿ . sokan
vannak mastan mÿndden rendbelÿ
zolgaak es tÿztartook kózót hogÿ tÿtkon
es wrozwan . ew wroknak awagÿ zent
egÿhaznak ÿozagaban el adnak arwl-
nak az ennen haznokeert . predabol ak
arwan meg kazdagodnÿ : Nem ÿllÿk
nem ÿllÿk lennÿ zerelmes Atÿamffÿaÿ

{78a}
Mert ennen maga . mÿnd wtanna va
lo magzatÿ maradekÿ erekkee el karhoz
nak erette . mÿatta / De meeg alamÿ
-snaat sem ÿllÿk felette zolganak w
ra ÿozagabol adnÿ . hanem ha kÿsdedert
aldomasnaal kÿl . awagÿ hÿreenel kÿl Az
ew zolgalattÿabol kedeeg kÿwe zabad
vala meennÿet akar .-
Hatod regula zolgalatban . Idwesseeges
gond vÿselees az az : Mÿkoron vala kÿ
wrat zolgaal . Nem kel az zolganak ew
Idwessegeet (..) istennek [zo]lgalattiat el hadnÿ es el felednÿ ew
wranak zolgalattÿaert : kÿk feellÿeb va
nnak es zÿkseegósbek ez vÿlaghÿaknaal
Math . vj primum querite regnum dei etcetera .
Azert mongÿa zent paal .. Eph vj . wgÿ
tegÿeetók el vÿlaghÿ wraknak zolgala
-ttÿaat mÿnt istennek es nem emberek-
-nek . mert ez vÿlaghÿ wraknak ees w
-rok vagÿon meenÿorzagban . O azert
meel bodog zolgalt zolga az olÿ istenes
ember . kÿ mÿnd embernek . mÿnd iste
-nnek . ÿol . ÿgazan . Iamborwl . es tÿztós
seggel twd zolgalnÿ : kÿnek dÿcheeretÿ
es erdeme . meg fÿzetenendó mÿnd ez
vÿlagon . mÿnd istentw̋l az mas vÿlagon
Masod tanwsagwnk leezen arrol
mÿwel tartoznak ÿmaran . Ez vÿlaghÿ
wrak . ew alattok valo zolgaknak Ar
rol ees hat rend belÿ regulat talalw
-nk ÿrasban .. kÿt meg azonkeppen zÿk
seegh meg hallanÿ . tanwlnÿ es tart
anÿ ha ez vÿlagon tÿztósseegót akar
vallanÿ . es az mas vÿlagon erek eerd
emó̗t . Elssew . regula . Zeretetnek for
maÿa . az az hogÿ ez vÿlaghÿ<.k> wrak
tartoznak istennek parancholattÿa alat
ew zolgalt zolgaÿt zeretnÿ . es ne wg
ÿan tartanÿ . mÿnt az oktalan bar
mot . Math . xxij : Item Ecc . xxxiij . Si
est seruus tibi fidelis . sit sicut anima tua etcetera
Ha teeneked hÿw zolgad vagÿon . ollÿ
an bóchewlettel tarchad mÿnt lelkódet
es mÿnt atÿad ffÿaat : Mert wgÿ mond
bo̗lch Sap vij . Mÿndden embernek eeg̋
eredetÿ . zÿleteese <ÿgenló> halala ÿgenló
Annak felette teremtenk . es atÿank a-
nÿank eegÿ . chak zerencha esetóth
es malazt teezen kÿlembseegót kóztw̋nk
Masod regula . zolgalt zolganak meg
fÿzetees . kÿról moÿses harmad kenÿ-
weeben / wgÿ mond wr isten . Leui . xix

{78b}
Senkÿt erówel meg ne nÿomoroÿch . Es
ne maraggyon te berósódnek mwkaÿa
te nalad masod napÿg . Vala kÿ kedeeg
hamÿssan meg tarttya . menÿorzagra
keÿaÿto bÿn . Iacobi . v : meel nagy
bÿn leegÿen kedeeg istennek elótte wg̋
mond zent leelek Ecc xxiiij / vala
kÿ artatlan veert ont . es kÿ zolgalt
zolganak ywtalmaat meg tarttÿa
eegÿ modon zÿlt gonossagok .-
Harmad regula : kegÿes ÿrgalmassag
nak zolgaltatasa . az az . hogÿ ez vÿla-
ghÿ wraknak nem keel kegÿetlensee
gót mwtatnÿ . De ÿnkab kegÿesseegót
ew hÿw zolgaÿhoz . mert wgÿ vagÿon
istennek akarattÿa : kÿról Seneca m
ester wgÿ mond . O feÿedelem ha azt
akarod hogÿ isten te veled kegÿelme
sseeggel teegÿen te ees wgÿ teegÿ a
lattad valokkal .-
Neegÿed regula . ÿgenló ÿteeletnek
kówetsseege . kÿról wgÿ mond zēt dauid ꝓptha
[] Bodogok kÿk ÿgenló ÿteeletót
órÿznek es ÿgassagot teeznek mÿnd-
den ÿdóben : kyról tebbet zollÿwnk
maas helÿen -
Ewtód regula : seghedelemnek zÿksee
ges latogatasa . hogÿ ÿdózerent az zol
galoknak eetelók ÿtalok rwhazatt
ÿok meg leegÿen . hogÿ ne kezeróÿ
tessenek az teremtó wr istenre kÿaÿ
-tanÿ j Timo v .. Mert wr isten az
nÿomorwltaknak sÿralmokat es ke
ÿaÿtasokat meg halgattÿa / es lassa
ott mÿnt tórteenÿk dolga az wrnak
Hatod regula .. haznalatus bÿrodal
massaag : mert tartoznak az wrak .
es chaladus emberek zamot adnÿ :
<.> ew alattok valokrol wr istennek
Azert haznalatoskeppen es Idwesseeg
zerent keel gondot rolok az wrnak
vÿselnÿ . hogÿ mÿndent ÿora tano
hon es ÿnchón . gonossagrol vÿzon ellen
mÿndent meg fenÿchen istenÿ ÿga
ssaag es tórween zerent tartozÿk reea
ha nem teezÿk . halarra meltook ee
rette wgÿ mond zent paal . Ro xij
Heted regula . beer zerent meg el-
eegóÿtees / az az feellÿeb ne eróltesse
bereenek <felette> zolgaat zolgalnÿ
Es meg <...> eleegóÿcche az zolgaat .

{79a}
Ew zolgalattÿa zerent De ÿaÿ sok
an vannak mastanÿ ÿdóben . kÿk
nem chak ÿgaz zolgalattÿaat megh
nem tarttÿa de annak felette gono
zwl ÿzÿ kÿwe wdwarabol .. sokak
vannak kÿk ÿobagÿt ees zeegenÿek
-et nagÿ ostor adowal .. gÿakortaa v
-alo tórweentelen fÿzeteessel gÿettrÿ
keenozÿa . O mÿnt vagÿon ez eellÿe
neknek dolgok mÿnd ez vÿlagon
mÿnd az masÿkon / kÿkról eellÿen
peldaat olwaswnk .. Vala eegÿ
Iambor zerzetes frater . kÿ mÿkor
on halalara ÿwtot volna . nekÿ
ÿeleneek zent Benedek appatwr .
es meg ÿelengetee ewnekÿ mÿnd
az bodogoknak lakodalmokat . mÿ-
-nd az karhoztaknak . keennÿokat . kÿk
kózót latanak eegÿ zegeen karhozott
-at kÿt haat az erdegók nÿwzÿaak
es annak wtanna : sowal vakar-
ÿaak ew testeet . es az wtan tÿzes
rosteelÿon sÿthneek : kÿt mÿkoron
meg kerdóttek volna . mÿ oka volna
az nagÿ keennak . feleletót teen mon
dwan hogÿ : volna egÿ nagÿ kegÿ
-etlen feÿedelem . es . ew zolgaÿt
Iobaggÿt ew ees azonkeppen nÿwz
tta foztoztta volna Azert zenwedne ollÿan
keent istennek ÿgaz ÿteeletÿ zerent
O azert zerelmes atÿamffyaÿ : kÿ m
ÿnd meg lassa / gondollÿa hogÿ
ollÿan vezedelemre ne ÿwsson ÿ
gÿe / Engheggÿen malazttót reea w
rwnk Iesus Cristus Amen .

{79b}

[[]]

{80a}
Ez may napon harom lelkÿ Idwesseeges
tanwsagwnk leezen rÿwÿdeden -
Elssew tanwsagwnk leezen arrol
Mÿnemew temptaciok . keseertetók tamadhat
-nak embernek lelkeeben . testeeben es ez
vÿlaghÿ eeleteeben .. Es mÿkeppen kel ma-
gaat embernek tewlók meg oltalmaznÿ .
De mÿert . zerelmes atÿamffÿaÿ . ha kÿ nem
mondanaa ees . nÿlwan lattÿok . Nem chak
isten atta ertelmewnk zerent . De meeg wgÿan
kÿlsew erzeekenseegewnknek ÿsmeretÿ zerent
ees meel sok : meel zamtalan . es meel zene
-tlen valo keseertetót es farathatatlan ve
zedelmek vannak ez vÿlagon . mÿnd emb
-ernek Idwesseege ellen . es ÿo teetemeenÿe
ellen . mÿnd eelete ellÿen / es ÿo zerencha
-ÿa ellen / kÿk kózzól zent doctoroknak monda
-sok zerent nemeellyek leeznek . wr istentewl
mÿnt az ÿgazaknak hogÿ meg bÿzonÿwltass
-anak . es magokat meg alazwan eerdemót
gÿóÿchenek / Pelda zent Irasbol . mÿnt Abra
hamot . Iobot Tobÿast es mÿnt az zent Mar
-tÿromokat meg keseertee . az az keseertetót ha
gÿa ÿewnÿe reeaok . kyról wgÿ mond bólch
Sap . iii . Deus temptauit illos et invenit illos
dignos se wr isten meg keseertee ewket es
meltonak lelee hozÿaa ewket . zent paal
Azonrol meg wgÿ mond . Ebre / xij flagel
lat deus omnem filium quem recipit . Wr isten
mÿndden ffÿat meg sanÿargattÿa . kÿt hoz
ÿaa fogad ; Mÿkoron azert wr isten vala
meel embert meg ostoroz . kegÿelmesseegh
nek . ÿegÿe . mert nem akarÿa hol el vezÿen
Azert Nem keel embernek raÿtta bankodnÿ
awagÿ zwggodnÿ . De halaat adnÿ . es m-
-ÿnd erdemeere leezen . Masodzor neme
llÿek leeznek ez vÿlagtwl : kÿ neha habor-
-wsagnak mÿatta meg keseróÿt . hogÿ erek
feelelemnek ketsseegeeben eÿchen . es el ve-
zessón Ne ÿo zerenchanak keewansegaw-
-al nÿalankoztat hogÿ meg challÿon es
wtanna kówetkózendó karhozatnak kotelee
-ben fonalohon . De az ÿoknak . kÿk zent
malaztban eelnek . sem arth . sem karhot
Mert wgÿ mond rola zent Agoston doctor
Semÿnemew tantorodasnak zÿlemeere nem
arthat embernek . chak nekÿ ne enghegg
-ÿen / Zent Gergel doctor meg wgÿ mond
Nÿnchen oly fórtelmes gondolat zerent valo
keseertet hogy embernek zÿweet lelkeet
meg fórtóztesse . chak okossagawal reea ne

{80b}
Haÿollÿon . Pelda mÿnd az reeghÿ zent
atÿaak kÿk az sok erdeghÿ keseertetókból
ellene allasnak mÿatta nagÿ erdemót
gÿeÿtóttenek / mastan ees azonkeppen le-
het ha kÿ akarÿa . Harmadzor . Nemell
ÿek leeznek pokolbelÿ erdegtewl : kÿ fa
radhatatlan olalkodÿk . es kesalkodÿk /
a''mÿ Idwesseegewnknek . es ÿo teete-
meenÿewnknek wtanna . zent peter
Apostolnak mondasa zerent . j petri vltimo
De wgÿ mond zent Isidorus doctor .
Twggÿatok atÿamffÿaÿ . hogÿ ÿghen eró-
telen az agh ellenseeg . es senkÿt ennen .
hatalmawal meg nem gÿózhet . hanem
chak kÿ akarattÿa zerent nekÿ enghed .
gonoz teetemeennek mÿatta . zent Amb .
do . meg azont vallÿa . O kÿ bolondok
azert embereknek ffÿaÿ hogÿ zanzan-
dekkal . nekÿ enghednek hogy el vezÿenek
Neegÿedzór nemellÿek leeznek ember-
-nek twlaÿdon testeetewl . kÿnek mÿa-
tta hamar el esÿk ember ha hozÿaa
nem vÿgaz . Mert ha az elssew ÿndw-
latban ellene nem all . ottan bochan-
-ando bÿnben esÿk ; ha kedeeg bel vÿzÿ
elmeeÿenek es zÿweenek hazaban . ben-
ne mwlatwan ottan halalus leezen .
O en teremtó istenem haat mÿnt vagÿon
dolgok azoknak . kÿk wgÿan gonoz zok
asnak mÿatta . benne eelnek . es chak
ffel sem seerkennek Idwesseegnek wtara /
Ewtódzór nemellÿek leeznek / lelkÿ
ÿndwlat zerent . mÿnt twdnÿa ÿllÿk
Isten ellen . hÿt ellen . awagy az zentók
ellen valo karomlasok . es ketseegben
esees ; Idwesseeges ÿozagnak meg wta
lasa es el hagÿasa / ÿo tanachnak / es
tanwsagnak . el tawoztatasa .. awagÿ
el <g> . kezdót ÿoknak el hagÿaasa . Oh
zerelmes atÿamffÿaÿ / kÿ vezedelmes
keseertetók . kÿknek zÿweeben lelkeeben
awagÿ elmeÿeeben ellÿen gonoz gon-
dolatok ÿewnek es tamadnak ; merth
ha meg maradnak benne erekkee el-
veznÿok : Mÿnt hamarab lehet azert
mÿnt ÿewnek tamadnak / ottan ellene
keel allanÿ . es istennek zent kennÿaat
ÿrgalmassagaat keel ellenók hannÿ : tell
ÿes bÿzodalommal es semÿt nem arhat
nak /

{81a}
Masod tanwsagwnk leezen arrol
mÿkeppen keel embernek keseertetben
valo vezedelmektewl magaat otalma
-znÿ . Awagÿ keseertetnek ÿdeÿn bÿn
-nek vezedelmeet . el tawoztatnÿ / Ez ee
-llÿen tanwsagokat felette ÿo es haznus
embernek hallanÿ es tanwlnÿ / Zent
doctoroknak azert mondasok zerent heet
rend belÿ Idwesseeges regulakat talal-
wnk zent ÿrasban . ÿo eeletew neep
-eknek tanwsagokra . Elssew Regula .
Mÿkoron ember . keseertetót : Awagÿ ee
gÿeb fele nÿomorwsagot es haborwsagot
zenwed .. Es nagÿ kemeenÿen awagÿ
bekeetelen zenwedÿ . zwggodÿk isten ell-
-en hogÿ reea bochatta . Oh meel bo
-lond es eztelen az ollÿan ember . Nem
veezÿ ezeeben hogÿ zaaz anneera mel
to volna . awagÿ erekkee valo karho
zattra . ees . Nem veezÿ ezeeben hogÿ
haznalattra leezen ez vÿlaghÿ bÿnnek
tÿztoÿtasa . Cristus Iesusnak mondasa
zerent luc .xxj . Inpaciencia vestra possidebitis
animas vestras . tÿredelmesseegben tartha
-ttÿatok meg az tÿ lelkótóket / kÿról wg̋
mond zent Agoston doctor ees / in Enkiri /
Az felsseeges ÿo isten semÿ oly gonozt
nem bochaat emberre . kÿból nagÿob
ÿoot nem twd valaztanÿ / Esmeg wgÿ
mond . O emberÿ allat . ÿsmerÿed meg
az wr istent bólch orwosnak lennÿ
az nÿomorwsagnak keseertetÿt orwos
-sagnak . Az bÿnes embert . betegnek
Es nem chodalod . mÿ okaert bochaat
isten haborwsagot emberre : Ha mÿk-
-oron azert bekeeseeggel zenwednÿ az
bÿnes ember<...> istennek orwossagaat .
ketseegneel testÿ lelkÿ egheesseegeere
leezen . De ha nem vezedelmeere /
Masod Regula / mÿkoron ember azon
twdakozÿk ha halalus bÿnben vagÿon
awagÿ nem : kÿnek soha ember vegee
re nem mehet Bólch mondasa zerent
Ecc . ix Nescit homo an odio uel amore
dignus sit Nem twdhattÿa meg ember
ha gÿlóseegre awagÿ zerettre leegÿen
melto : hanem ha kÿnek wr isten kÿ

{81b}
-Waltkeppen valo zent malazttÿa mÿat meg
akarÿa ÿelenteny : Nem ÿllÿk azert ember-
-nek azon twdakoznÿ . mert ha ember meg
lathatnaa magaat . Awagÿ ottan el karh
ozneek ketseegben esseesnek mÿatta . Awag̋
soha ÿoot nem tenne keweelseegenek mÿ-
atta ; ÿllÿk azert hogÿ ne twdhassa . es koron
keed alazatossagban es feelelemben leeg̋en
ÿo mÿwelkódetnek mÿatta -
Harmad Regula . hogÿ mÿkoron wr isten
emberre keseertetót awagÿ nÿomorwsagot
veet . Nem keel raÿtta bankodnÿ keserghe-
nÿ . es vezedelmesnek ÿteelnÿ . mÿnt ha
ÿmaran wr isten ewtet el hatta / es el ve-
tótte volna zÿne elól / Es semÿ vÿgaz-
talast nem akarna vennÿ : mert az ollÿ-
-an dolog vezedelmes : De ÿnkab akkoron
bÿzodalmas remeenseegót es lelkÿ vÿgaz-
talast keel vennÿ . Mert wgÿ mond rola
ennen maga wr isten . Apok . iij . Ego quos
amo . castigo et arguo . En kÿket zeretók
meg sanÿargatom es feddóm / O zerelmes
atÿamffÿaÿ haat mÿt keel rÿatta bankod
nÿ ha zeretteeben veer . es fedd meg wr .
isten<.> . D . Q kerdhetnee vala kÿ
Haat mÿt keel tennÿ az ollÿan embern-
-ek . kÿ mÿndenestewl fogwa el merw̋lt
az nagÿ zomorwsagban . es kÿnek sohon-
nan nÿnchen vÿgaztalasa . Doctoroknak
felelettÿók zerent . ÿmez harom dolgokat
keel meg meerteeklenÿ . Elezer keel gon-
dolnÿ istennek veeghetetlen ÿo voltaat
meerhetetlen ÿrgalmassagaat es kegÿess-
eegeet . kÿkkel egÿben vethween . ha meeg
ember mÿnd ez vÿlagnak bÿneet tótte
volna ees . semÿ volna ; 2m Ber .
Masodzor keel gondolnÿ Cristus Iesusnak
nagÿ erdemes . keennÿaat halalaat . kÿ-
nek chak eegÿ chepp veere es nagÿobbat
nÿom honnem mÿnt ez vÿlagnak bÿ-
-ne 2m Ber . Harmadzor keel gondol
nÿ az zent penitencianak eróss ereÿt ha
-talmaat . kÿnek mÿatta . wr isten . mÿn-
den bÿneknek bochanattÿaat ÿgeertte
kÿnek bÿzonsagara azt mondom az zēt
ewangeliomnak ertelmeeból
hogÿ ÿnkab mÿnd meēnÿet fóldet sem
ÿe tenne honnem bezedeet meg maslanaa
Meg wgÿ mond masod helyót Math iiij

{82a}
Penitenciam agite appropinquabit regnum celorum
penitenciat tarcchatok / mert el kózelget mee
nnÿeknek orzaga : ÿme mÿkeppen az wr
isten eeggÿwt fottattÿa az zent peniten-
-ciaat istennek orzagawal . kÿben nagÿ bÿ
zodalma az zeegeen bÿnes embernek .
Negÿed regula . hogy mÿkoron ember va-
la mÿt zenwed . Nem keel magaat el had-
-nÿ . De ottan tanacchal eellÿen . twdós ꝯ-
fessorokat kergÿen raÿtta mÿt kellÿen tennÿ
Es azoknak tanoÿtasok zerent kÿ hannÿa
zaggassa zÿweeból elmeÿeeból az gonoz
keseertetóket / Mert wgÿ olwassok az zent
atÿaknak eeletókben . hogÿ semÿ ollÿan
ÿghen meg nem haboroÿttÿa az pokolbelÿ
erdegnek chalardsagaat mÿnt mÿkoron
ember mÿnd gonoz gondolatÿt meg gÿ
-onnÿa bÿneÿt es lelkÿ tanachot eremest
meg fogad : kÿról wgÿ mond bólch []
vala hol sok ÿo tanach vagÿon ott keezen
vagÿon az Idwesseeg . vÿzon ellen kedeegh
kÿk semÿ tanachot nem akarnak fogadnÿ
hamar el dewl annak haza .-
Ewtód regula . mÿkoron embernek elmee
-ÿeeben kÿlemb kÿlemb vezedelmes gondo
latok tamadnak . Es azon ffeel hogÿ mÿ
-nd halalus bÿnek . Awagÿ hogÿ mÿnd
Isten ellen . es az zentók ellen valo kar-
Omlasok . Ez eellÿen embernek gonoz es
vezedelmes Conscienciaÿa lelky ÿsmere-
tÿ vagÿon : gonoz hÿtÿ . gonoz remeentel
enseege vagyon : Mert wgÿ mond rola
zent Gergel doctor . hogÿ vala mÿkoron
Az pokol belÿ Sathan . gonoz bÿnnek keseer
tetÿt hozÿa embernek zÿweeben . chak
akarattÿaat . es okossaganak . zandekaat rea
ne haÿcha semÿt nem arthat . zent Ber
meg wgÿ : Az agh ellenseeg keseertetnek
ÿndwlattÿaat tamazthattÿa embernek
zÿweeben . kÿzleletnek mÿatta . De te ben
ned vagÿon az tehetseeg ha nekÿ akarz
enghednÿ . awagÿ nem / D . Q . mondanaa
vala kÿ . Ennekem zenetlen valo gonoz
gondolatÿm ÿewnek : kÿt sem banattal
sem ÿmacchaggal . sem gÿonassal el nem
tawoztathatok . Wgÿ mond rola Canc-
ellarius perisien . leegÿ bator benne .
chak ne keellÿen es wtallÿad . bator
meg se gÿonnÿad : az ÿo zandeek es tÿ
redelmesseeg . gÿonas vyzet esÿk teenek
ód /

{82b}
Hatod regula . hogÿ az el kezdót ÿozagos mÿ-
welkódetót nem keel embernek el hadnÿ
gonoz gondolatnak / awagÿ erdeghÿ keseer-
tethnek bantasaerth ; Mert az agh ell
enseegh . Idwózewlw̋ ember zenetlen ha
borgat es keseert hogy az meennÿeÿ ÿot
el veztezze vele . es az el kezdót ÿo mÿ-
welkódetót el hagÿassa zent Gergel doctor-
nak mondasa zerent . De maga ennen
maganak nagÿob bozzwt . Az ÿo lelkew
embernek kedeeg nagÿob erdemót zerez
vele / chak kÿ nekÿ ne engheggyen /
Heted regula . hogÿ mÿkoron embernek
gonoz keseertetÿ tamad . wgÿ mÿnt maga
-ban bÿzwan . vele ne disputallÿon ne
vetekóggÿeek / mert az pokolbelÿ gonoz ze
renchanak ezer mestersseege vagÿon /
Nÿnchen ez vÿlagon olÿ bólch . olÿ ezes
kÿt meg nem chal . el nem eÿth . ha
wr isten meg nem segheelly . De ha kÿ
meg akarÿa gyóznÿ az chalard gonoz
palazt . semÿwel ÿnkab ellene nem
alhat mÿnt hogÿ ne gondollÿon vele
ne veegÿe be zÿweeben elmeÿeeben /
es azonkeppen meg wtalwan ew ees
hamarab meg zenÿk . 2m Canc . perisien -
pelda rola .
kÿról ellÿen peldaat olwaswnk az .
zent atÿaak eeleteeben / Vala egÿ Iam
bor zeerzetes : kÿ olÿ ÿghen meg zomo
rodot vala erdeghÿ keseertetnek mÿ-
atta . hogÿ sem dolgot sem ÿmachagot
sem ÿras olwasaast sem eegÿeb dolgot
nem tehet vala .. Es mÿkoron nagÿ-
on bwskodneek nekÿ ÿeleneek wrwnk
Iesus Cristus monda : mÿt zomorkodol
kel ffel . sÿrassad meg az en keenomat
halalomat es ottan meg zabodwlz .
Mÿkoron azt tótte volna . ottan mÿn
den gonoz keseertetÿ el tawozanak /
Azonnal halaat ada raÿtta wr isten-
nek es halalÿg azon regulaban
marada meg . es semÿ keseertetÿ nem
leen towabbaa ; Ez maÿ zent ewan-
geliom ees azonra tanoÿt / mÿkoron
az zent tanoÿthwanÿok . Cristus Iesusnak
kenÿergóttenek volna . azonnal meg
zabadwlanak . az tengórnek vezedelmee
ból

{83a}
Harmad tanwsagwnk leezen
Arrol . hogÿ ha / mÿkoron ember alw
zÿk vall ee akoron erdemót : awagÿ
nem / wgÿ mond rola zent gergel do :
gÿakorta vagÿon . hogÿ mÿkoron az ÿo
kat pokolbelÿ zellet . vÿgazwan meg
nem chalhat . meeg almaban ees al
noksagot gondol ellene / De wgÿ m
ond Bonauentura atÿank mÿeert akk
-oron ÿteelo eznel kÿl vagÿon ember
sem ÿot sem gonozt nem tehet .. Az oll
ÿan keseertet az ÿoknak meeg akkoron
ees erdemókre vagÿon . az gonozoknak
kedeegh nagÿob esetókre
kÿnek nÿlwabban valo ÿsmeretÿre
ewt rend belÿ regulaat talalwnk zēt
ÿrasban / kÿkból meg ÿsmerhettÿók
mÿkoron erdemre . mÿkoron vezedele
mre vagÿon az alwaas .-
Elssew Regula ; mÿkoron ember . ÿo lel-
kÿ gondolattal alwzÿk el . az az . hogÿ
az termeezetnek zÿkseegeet meg aggÿa
es ÿdeÿn<..> ffeel kelween wr istennek zol-
galhasson . mÿnt olwastatÿk azzonÿw
-nk zÿz mariarol . Cristus wrwnkrol
es eegÿeb zentokrol . mastan kedeegh
az Iambor zeerzetes neepekról semÿt
az zent ÿdóben el nem veztnek de m
ÿnd eerdemekre vagÿon / vÿzon ell
en ha kÿ gÿenÿerw̋seegnek es kÿlemb
kÿlemb gonoz gondolatnak mÿatta
nÿwgottÿaak ew testóket azoknak n-
agÿ vezedelmókre vagÿon .-
Masod regula : Mÿkoron ember ÿo zan
deekban akaratban eel es zent zeretet
-ben . annak ees eerdemeere vagÿon az
alom . kÿról wgÿ mond zent paal .
Ro . viij . Diligentibus dominum omnia cooper-
-antur in bonum . Az wr istent zeretók
-nek mÿndenek ÿora leeznek .-
Harmad regula . mÿkoron ez vÿlagÿ
neepek eegÿebekkel ÿrgalmassagot es
kegÿelmesseegót teeznek .. meeg alw-
-an sem veztÿk el eerdemeet . kÿról
wgÿ mond Cristus az zent ewangelio
-mban [] Si quis aliquid
dat in nomine prophethe vel sancti . mercedem
prophethe uel sancti Accipiet . Ha kÿ ÿrg
-almas ember vala mÿt aad segheed
-seegewl awag̋ alamÿsnaÿwl . proffe

{83b}
tanak awagÿ zentnek neweeben . proffe
tanak . es eegÿeb zentnek erdemeet veezÿ
Azonrol bólch Ecc . xix meg wgÿ mond
<.> rekezzed bel te alamÿsnadat az zegeennek
kebeleeben es ew ÿmad te eerótted . es
mÿndden gonoztwl meg zabadwlz .. Wgÿ
olwastatÿk az zent atÿaak eeletókben hog̋
nemeellÿek kezÿ mwkaat teween . el ar-
wllyaak vala . es zegeenÿeknek ozttÿak
vala hogÿ mÿkoron alwnnanak ewk
akkoron ÿmadnanak eerettók -
Negÿed regula .. Mÿkoron ember . alm-
aat meg zakaztwan . aÿoÿtatossagbol . ee
gÿebeknek ÿo peldaat aad : nagÿ eer-
demeere vagÿon ewnekÿ . wgÿ rola
Cesarius pÿspek . vala menee ÿo teete
-meennek peldaÿaat aggÿa ember . mas
nak . anneewal nagÿob erwendetes eerde
me leezen mennÿeknek orzagaban . De
vÿzon ellen wgÿ mond zent ghergel do .
Vala menee gonoz peldat haagÿ ember
ew wtanna valoknak annee halarra
melto . ha kedeeg ÿot erdemre melto .
Ewtód regula ; Mÿkoron aÿoÿtatus lel-
kew ember . az ÿo zerzetosóknek moggÿok
zerent . ew almaat meg zakazttÿa es
ÿdeÿn ffel keel . hogÿ wr istent dÿcheer
ÿe es esedózÿeek mÿnd ennen maganak
mÿnd az zegeen bÿneseknek bÿnókeert
orzagnak bekesegeert . Anÿazent egÿhaz-
nak otalmaert . nagÿ erdedemes wr isten
nek . elótte . Oh zerelmes atÿamffÿaÿ
bÿzonÿawal wgÿ kellene mÿndden kere-
zttÿen embernek tennÿe ha kÿ ÿol akar
-naa / es nem agÿaban hewernÿ mÿnd
nap keletÿk / Wgÿ olwassok Moÿses
elssew kenÿweeben Gen . xix . mÿkoron
wr isten Sodomaat Gomorraat az ewt
varasokat el akaraa veztenÿ : Annee sok
assaag kózót ha chak tÿz ÿgaz ember ffÿ
-aÿt leel vala . ÿrgalmaz vala eerettók
De nem talala tóbbet az egÿneel : Ann
ak okaert mongÿa wrwnk Iesus az zēt
ewangeliomban [] Bÿzon m
ondom tÿnektók vala mÿkoron ketten har
-man . eegÿ akaratosok leendótók . kerees-
ben . meg aggÿa tÿnektók az en meenn
ÿeÿ zent atÿaam / meneewel eegÿ ÿgaz

{84a}
Negÿed menÿekzó̗s va
sarnapnak Epistolaia
Ez maÿ zent Epistolaat ÿrtta meg zent
paal Apostol Colosÿa <belÿ> varas belÿek
nek ÿrt leweleenek iij rezeeben . Meelÿ
Epistolanak elette wgÿ mond tanoÿthwan
ÿo elkócchre az wÿ kerezttÿenóket mÿnth
zerelmes ffÿaÿt : Semÿben egÿmast meg
ne challÿatok hamÿss bezeeddel . De vess
eetók lee az agh emberseegót mÿndden
gonoz teetemeenÿwel / Es ótózÿetók wÿ
emberseegben kÿ napon keed gÿoropodÿk
az eelo istennek ÿsmeretÿben . az leelekb
-en valo zent Abrazattÿa zerent . kÿre
ewtet teremtótte . elssew zÿleteesnek ÿde
-ÿn . Ez bezeedóknek wtanna kówetkózÿk
ÿmaran ez maÿ zent Epistola -
Epistola .
[A]Tÿamffÿaÿ . ótózÿe
-tók ffel azeert tÿ . lel
-ky rwhaban . mÿnt
istennek valaztottÿ
zentÿ es zeretóÿ . es
ÿrgalmassagnak taghÿaÿ / kegÿel-
-messegót . Alazatossagot . meertek
-letesseegót . tÿredelmessegót . egÿ-
-mast el zenwedween . tÿ magatok
-nak twlaÿdonoÿtwan . ha vala kÿ
ellen bozzonkodas tórtenÿk . mÿk
-eent wr isten ees meg enghette tÿ
-nektók azonkeppen : tÿ ees masnak
Mÿnd ezeknek fólótte kedeeg . zer-
etseegtók legÿen . kÿ tekeelletesseg
kóteleenek mondatÿk / es Cristusn
-ak bekeseege erwendózÿen tÿ zÿwe
-tókben . kÿben hÿwatalosok ees va-
-ttok egÿ tagban . es halalatosok
leegÿetók wr istennek . Cristusnak
ÿgheÿe lakozÿeek tÿ bennetók be
-wseeggel : mÿnden bólchesseegben
tanoÿtwan es ÿntween tÿ maga-
-tokat psalmosokban : dÿcheeretók

{84b}
ben es lelkÿ erwendetes eeneklees
ekben : zent malaztnak mÿatta ko-
ronkeed dÿcheeretót eenekólween
tÿ zÿwetókben . az wr istennek .-
Sequitur ewanm simili factum e regnum celorum
cum . exposicionibus suis Deinde seqer sermo
Megh erthween zerelmes atÿamffÿ
aÿ . az zent ewangeliomnak es epistola
-nak bólcchesseeges es Idwesseeges ertel-
-meet . De aÿoÿtatus leeleknek termee-
zetÿ az . hogÿ meneewel tóbbet laat
hall . kÿ az ew termeezeteehóz hasonlatus
annewaal ÿnkab gÿwladoz . langaz .
ennen magaban . Azonkeppen mastan
ees nem nehez hallanÿ az zent ÿras
belÿ tanwsagot kÿk az erek Idwesseegót
es menÿorzagnak meltosagarol lelkÿ
tanwsagot halnak . Az zent ewan-
geliomnak azert magÿarazattÿabol
zent Gwÿllelmus doctor : harom rend
belÿ mezóket ÿelentÿ kÿwe . twdnÿa
ÿllÿk . felssew . also es kózepsew / azaz
menÿozaag ez vÿlag es embernek
zÿwe lelke / kÿkben . ew zÿleteesóknek
es teremteesóknek ÿdeÿn ÿo magokat
hÿmtót vala . az ew zent neweenek
dÿcheeretÿre . De az ÿrÿgh pokolbelÿ
erdegh mÿndenÿkre fórtelmesseeghnek
konkolÿaat hÿmtee istennek bozzwsa
gara . es az wr isten zolgaÿnak vezó
delmókre / kÿkben mastan ees torkÿg
ÿlewnk / Mÿnd ezeknek felette tow
abbaa valo lelkÿ tanwsagwnkra
meeg ees neegÿ rend belÿ mezóket tala
lalwnk . kÿkben . wr isten ÿo magokat
hÿmtót vala . twdnÿa ÿllÿk ez fóldÿ
paradÿchomban hol ott . kezdetben es
artatlansagnak ÿdeÿn . Adam . Ewa .
zÿlenket zeplótelen . eeletben es tellÿes
bólccheseegben teremtótte vala . zent Ago-
ston doctornak mondasa zerent .. Ó kÿ ÿo
magok valanak az ket emberek . kÿket
wr isten twlaÿdon ennen zent zÿneere
hasonlatossagara Abrazot vala . Gen
iij : Es ÿo kertben palantalt vala . Gen
ij : hogÿ ffel newekódween . es zamtalan
eedes gymólchót teremtween . zeep vÿra
gokat zÿlween / kÿket melto lenne zent ha-
-romsag

{85a}
Zÿne eleÿben vÿnnÿ / es ott erekkewl erek
-kee velók eegÿetemben dÿchekódnÿ De ÿ
-aÿ zerelmes atÿamffÿaÿ / bÿzonÿawal
nagÿ keserw̋ bwal . halhattÿok az zent lee
lek wr istennek bozzonkodasaat / kÿt zent
dauid proffetanak mÿatta zola psᵒ xlviij
mondwan . Homo cum in honore esset . non
intellexit etc . Mÿkoron ember tÿztósseegre
veetetót volna . nem ertee meg : De hons
onlattateek az eztelen barmokhoz .. Mÿ-
okaert . mert az keseertó pokolbelÿ erdeg
nek enghede baromÿ eeletnek : mÿko
ron ez vÿlagaÿakat keewanaa . es az
dragalatus meennÿeÿ halhatatlansagh-
nak eeleteet el veztee / O kÿ sokan van-
-nak mastan kÿk azon vezedelmes wtat
es erdeghÿ regulaat kówetÿk . kÿknek
erek karhozat az veege . O kÿ vagÿon
mastan paradÿchomban bel mehet :. Aw
-agÿ zÿleteesnek wtanna . zernÿew hal
alnaal kÿl menÿorzagban feerkózhetÿk ?
Senkÿ : mÿ leen oka ; bÿn . Annak oka
-ert zÿkseeg mastan sok ÿdeÿglen valo
penitencia tartassal meg leelnÿ . kÿt ak
-koron ÿngen adnak vala .-
Ewtód mezó rend zerent . mondatÿk em
berÿ leelek . kÿben . kezdettewl foghwan
wr isten ÿo magot palantala . ew al-
dot zent zÿneenek kepeenek hasonlato
-ssagaat . Gen iij . kÿt istenÿ zent malaz-
-ttÿawal meg aÿandekoza ... Mÿ leen o
-ka hogÿ zent Agoston doctornak mon-
dasa zerent Az felsseeges ÿoot ember
volta keppen meg ÿsmernee / erthwen
zeretnee / es zeretween . vele eegÿe
-temben / eelne / Bólch zaÿa atal
Sap septimo . meg wgÿ mond . Az en
gyenÿerw̋seeghÿm embereknek fÿa
ÿwal vagÿon / De meg bantateek
erdeghÿ keseertetnek konkolÿa mÿat
mÿnt meg vagÿon ÿrwan . Gen viij
Embernek eze elmeeÿe haÿlandob
bak az gonossagra mÿndden ÿdóben
mÿnd ew ÿffÿwsagatwl foghwan .
Hatod mezó rendzerent mondatÿk A-
nÿazent egÿhaz . kyben ees ÿo magok
-at hÿmtÿ wr isten . tudnÿa ÿllÿk . is-
tennek ÿgheÿeet . ÿgassagnak vÿlago

{85b}
Soÿtoo twdomanÿaat . es hÿtzerent valo
zent eeletóket / ez leen nemes vÿraggal
tellÿes aldot mezó / kÿeert Cristus zent
vereet hwllataa . es eedes lelkeet halar
-ra adaa . Math xx vij . De az pokolbelÿ
Sathan / meg dógletee kÿlemb kÿlemb
eretnókseegnek vezedelmes twdomanÿ
-awal . mÿnt ÿmaran / mÿndden bÿzon
sagnaal kÿl nÿlwan lattÿok Anÿazent
egÿhaznak . pwztasagaat . es az zent hÿtn-
ek . romlasaat : O zerelmes atÿamffÿaÿ
allÿa kÿ alhattÿa . es tarcha kÿ tarth-
attÿa . mert bel tólt az ÿdew .-
Heted mezó rendzerent . Az zeplótelen
zÿz Anÿa marianak zeplótelen mehe
kÿben atÿa mÿnedenhato wr isten
felette ÿo palantaat vetee . az ennen
zent istenÿ ÿgheÿeet / mÿndden meen
nÿeÿ ÿozagoknak / malaztnak .. es zent
lelek aÿandekÿnak tellyesseghewel .
Meel zentsseeges mezó zeplótelen meg
marada . es az pokolbelÿ Sathannak al-
noksaga . sohonnan hozÿaa nem feerhete
kÿ meg bÿzonÿw̋ltatÿk Cant iiij . Tota
pulera es amica mea . et macla non est inte
Mÿndenestewl foghwan zeep vagÿ en
zeretóm . es semÿ macula tebenned nÿn
chen ; Semÿ hatalma azert nem lehete
az agh ellenseegnek eett . mert wr isten
meg otalmazaa . mÿndent keseertettw̋l
Az teeb istenÿ kertóket es mezóket kedeeg
mÿnd maghÿaÿwal palantaÿwal .
es vetemeenÿwel . sok keppen meg fór-
tóztetee . kÿról meg emlekózween zent
paal Apostol . Ad Romanos iij -
Omnes peccauerunt . et egent gracia dei : M
ÿnden ember bÿn alat vagÿon azert
zÿkseegósók istennek malazttÿanaal kÿl
Senkÿ azert zerelmes atÿamffÿaÿ ma-
gaat el ne haggÿa . hamÿss bÿzoda
lomban esween .. De halalÿg tarchon
penitenciat . es veegÿg maraggÿon meg
az ÿo mÿwelkódetben . mert wgÿ mond
zent Agoston doctor . soha az gonoz keseer-
tet halalÿg en nem haagÿ / kÿról
eellÿen peldaat olwaswnk . Vala egÿ

{86a}
Ÿwtot volna / eerette ÿeweenek / az pokolbe
-ly hoherók hogÿ kÿ venneek lelkeet / Az
nÿawalÿas ember meg batoroÿtaa ma
gaat es monda . mÿt kerestók eett . mo
-ndanak hogÿ pokorra vÿgÿewnk mert
mÿeenk vagÿ . Azt halwan meg hab
orodeek raÿtta es kezdee feÿeet tetowa
forgatnÿ hogÿ zÿnóket ne latnaa . De
ÿme az zernÿew fórtelmes lelkók m-
-ÿnden felee zemeÿ elót forognak vala .
Lataa azert hogÿ nem mehetÿk meg
tewlók . monda nagÿ ffeel zowal . az
nagÿ isten eleeben vettem dolgomat .
Es mÿkoron ÿstennek eróss ÿteeletÿre
kóltenek volna . Monda . az zegeen lee
lek . hatalmas isten . nagÿ az te ÿrgalm
assagod zabadoÿch meg enghemet vÿ
-zon ellen az fórtelmes leelkók ees m
-ondanak / ÿgaz isten . te nagÿ ÿgassagos
ÿteeletót zerent ÿteeld mÿnekewnk
ez lelkót / mert mÿnket zolgalt es mÿ
nekewnk engedót ew eeleteeben es n
-em teenekód / Monda az ÿgaz bÿro
/ wr isten / Azt ÿol latom . De mÿre
te gonoz leelek nem keerted . es nem
[ke]rested az en ÿrgalmassagomat te eeletódben
mÿg eelteel . hanem chak mastan m
ÿkoron az ÿrgalmassagnak sem helÿe
sem ÿdeÿe nÿnchen / Azert a'meelʼʼ go
-<.>nozwl eeltel es kÿ mwltal . wgÿan
veegÿed haznaat . Es ottan el ragada-
-ak az gonoz hoherek es pokorra vÿweek
Azert zerelmes atÿamffÿaÿ eett ÿgazo
ha meg mÿndden ember magaat pe
-nitencianak mÿatta / ne halalanak
wtanna . mert zent paal Apostol mon
-dasanak mÿatta es ez felewl megh
mondot pelda zerent Rettenetes isten
nek markaban esnÿ
Masod tanwusagwnk leezen arrol .
Mÿ oka hogÿ az teremó wr isten kÿ-
-nek ÿrgalmassaga ollÿan hatalmas . mÿ
nt ÿgassaga / Nagÿ sok ÿdeÿglen es
eztendeeg . az nÿlwan valo bÿnesek
-et . es gonoz teewóket ez vÿlagon
el varÿa . halalaat halaztwan .
Ennek oka lehet nagÿobban . merth
ew zent istenseege . ew istenÿ ÿsmeretÿ

{86b}
Zerent sokakat nÿlwan . laat es twd .
akar mÿg eellÿenek soha penitencia
-ra nem leeznek terendók . de erekkee
el karhoznak . es chak heeÿaban eelnek
Doctoroknak mondasokbol hat okokat
talalwnk reea . kyket felette ÿo kerez-
ttÿen embernek hallanÿ es meg tanw
lnÿ hogÿ twggÿa magaat otalmaznÿ /
Elssew oka . istenÿ zeretseeghnek kÿwe
ÿelentese / hogÿ mÿwel kywe ÿelente
nee meel ÿgen zeretnee embereknek
Idwósseegóket / Mÿnt zent Ezekÿel pro-
ffetanak atala meg ÿzenee ez vÿlagra
caᵒ xviij Nolo mortem peccatoris sed magis
vt conuertatur et viuat . d . d . Nem aka-
rom az bÿnes embernek halalaat De
hogÿ ÿnkab meg terÿón es eellÿen . azt
mongÿa wr isten . kÿról zent pal meg
azont vallÿa . j Timo . ij caᵒ . kÿ mÿnden
embereket <....> akar Idwózwlnÿ es
istennek ÿsmeretÿre ÿewnÿe : O zerelmes
anÿam zÿlóttÿ gondollÿatok az istenÿ
nagÿ zeretetnek hozÿank valo meltosagaat .
Masod oka mondatÿk istenÿ kegÿelmezees
-nek ÿrgalmazasa / twdnÿa ÿllÿk azok-
hoz kÿk penitenciara fordwlnak . kÿról
wgÿ vagÿon meg ÿrwan Esa xxx caᵒ .
propterea expectat vos deus ut misereatur
vobis . O gÿarlo bÿnesek . azert waar
el tÿtóket az teremtó wr isten hogÿ ÿr
galmazzon tÿweletók / zent leo papa m-
eg wgÿ mond az tórween kenÿben . d j
O meel bewseeges az wr istennek . az
bÿnesekkel valo kegÿelmezeese / hogÿ
nem chak zent kereztseeghnek malaz-
-ttÿanak mÿatta De annak felette nag̋
bÿnnek fórtelmeeból ees kÿ vonzon
az erek Idwesseegre zent penitencianak
mÿatta / az ew zent akarattÿanak ze
relme zerent / kÿról zent paal ees em
lekózÿk Ad Titum iij caᵒ . Non exopperibus igite
que fecimus nos <p̄> Sed per solam suam misercordiam etc .
Nem az ÿgassagnak teetemenÿeeból . kÿt
netalantal mÿ tettewnk . De twlaÿdon
chak az ew elól veett ÿrgalmassa-
gabol Idwezóÿtót mÿnket . kÿból meg
ÿsmertetÿk hogÿ az ew istenÿ zeretetÿ
elól ÿaro . es a'mÿeenk . az wtan valo /

{87a}
Harmad oka mondatÿk zerelmes hoz
-ÿaa vonÿas . O zerelmes atÿamffÿaÿ
keerlek gondollÿatok meg mÿnemew
istenÿ zeretethnek malazttÿa ez . m
-ÿkoron az feelsseeges . kegÿes . aldot
-zeep teremtó wr isten . kÿt ellÿen
ÿghen meg wtalwnk a' mÿ bÿne
ÿnknek mÿatta . vÿzon ellen . ew
felsseege mÿnd azon atal hozÿaa ÿ-
gÿekózÿk vonnÿa / es mÿndden mel
-tosagaat . <.> akarÿa velewnk kózlenÿ
pelda ÿme mÿnd ez vÿlaag tellÿes
bÿnesekkel : lattÿok kedeeg hogÿ nap
-onkeed ÿnkab óregbódÿk . honnem
meg zenneek . kÿnek mÿatta melto
volna istenÿ ÿgassaag zerent eegÿ p-
-onctban el veznÿ el karhoznÿ : De
ÿme el halogattÿa az istenÿ pacia
De ÿaÿ leezen az veege ;-
Neegÿed oka mondatÿk Az istenÿ
twlaÿdon termeezetnek kegÿes es k
-egÿelmesseegre valo haÿlasa / twdn
-ÿa ÿllÿk az emberÿ gÿarlo termee
-zetnek gonossagra valo haÿlasa el
lÿen / hogÿ nÿlwan meg mwtatass
-eek mert hamarab az bochanattra
honnem az bozzw allasra . kÿról w
gÿ vagÿon meg ÿrwan Esa xxviij
hogÿ . az ÿgassagnak bozzw allo dolga .
ÿghen ÿdegón az wr istenben . Az
ÿrgalmazaas kedeeg ÿghen hamarsa
-gus . kÿról wgÿ mond zent Agoston
Ally meg gonozt tennÿ ottan meg
all wr isten bozzwt allanÿ .
Ewtód oka mondatÿk istenÿ ÿteeletnek
es ÿgassagnak meg bÿzonÿwlasa / az
az mÿkoron wr isten az bÿnes embert
sokaÿg el varÿa . es nem akar meg
ternÿ . es penitenciat tartanÿ . senkÿ m
agaat nem menthetÿ . sem okot nem ve
-thet hogÿ eleeg ÿdeÿe nem volt . De
ha nem akart meg ternÿ / Nem isten bÿ
-ne mÿert az bÿnes el karhozÿk ÿgass
-aag zerent / wgÿ mond zent Gergel . do :
kÿket wr isten eett keesóbben el waar .
veegre ha meg ÿobbwlnak . eróssebben
ÿteel . es karhoztat : ercche kÿ ertÿ /

{87b}
Hatod oka mondatÿk haznalatossag-
nak . mÿgh az ÿok . hÿwek / es valaz-
<tokko> tottak . Anneewal ; nagÿob malaztot
eerdemót es dÿchóseegót gÿóÿthnek
az gonozoknak keesóbbÿk valo eeletók
ból . mÿglen tób haborwsagot zenw
-ednek ew tewlók : Towabbaa az ees
dÿcheeretókre leezen az ÿo hÿwóknek
mennÿeknek orzagaban hogÿ az go
-noz bynesek kózót ÿol eeltenek : mÿ
nt zent lott kÿ az atkozot varasban
lakozÿk vala . Sodomaban . kÿt mÿnek
elótte isten el Sÿlleztenee : paranchola
nekÿ hogÿ kÿ menne kózzólók / Mert
ew nalanaal teb ÿgazat ott nem talala .
Azert mongÿa zent Agoston Ne aloha-
tok zerelmes atÿamffÿaÿ hogÿ wr
isten heeÿÿaban haggÿa eelnÿ ez vÿ-
lagon az gonozokat . De awagÿ az oka
hogÿ megh terÿón . Awagÿ ew mÿatt-
ok az valaztottak eerdemót gÿóÿcchenek
Twggÿatok azert zerelmes atÿamffÿaÿ
hogÿ sok kapwÿa . sok wta .. vagÿon
az aldot meennÿeknek orzaganak kÿn
ez vÿlagrol ffeel keel mennÿ az ÿo
eeletew es lelkew neepeknek . kÿról
ÿol hallottatok zent paal Apostolnak
mondasaat . Ro xij - mÿnemew
tÿztóket oztot wr isten az ew hÿweÿ
nek Anÿa zent egÿhazban / meel tÿz
-tóknek bel zolgaltatasokeert kÿlemb
kÿlemb eerdemót / hazat haÿlokot es
dÿchóseegót zórzót ew zent orzagaban
kÿt mÿnekewnk ees aggÿon atÿa ff ⁊c .
Kylenczben hagÿo v-
asarnapnak zent
Epistolaÿa .
Ez maÿ zent Epistolaat ÿrtta megh
zent paal Apostol Corintombelÿeknek
ÿrtt elssew leweenek kÿlenczed rezee
ben . Corꝰ ix caᵒ . meel Epistolanak elótte
pelda zerent emlekózÿk ennen magarol
mondwan . Mÿkoron Cristus Iesusnak .
malazttÿa zerent . mÿndenekból zabad .

{88a}
Volneek . mÿndennek zolgaÿawaa tóttem
en magamat . hogÿ mÿndeneket Idwózóÿ
-thetneek . Az . Sÿdoknak lattatom Sÿdo
-nak lennÿ kÿk tórween vannak . tór
ween alat lennÿ . kÿk tórweennel kÿl
vannak . tórweennel kÿl lennÿ . hogÿ
mÿndeneket Cristusnak tórweenÿeere
vohatneek / mÿndeneket kedeeg teezók
az zent ewangeliomeert . hogÿ en ees
reezes lehessek benne . Ez ÿgeeknek
ÿmaran wtanna kówetkózÿk ez m
-aÿ zent Epistola bótewzerent .
Epistola .
[A]Tÿamffÿaÿ . Nem
twggÿatok ee . hogÿ
azok kÿk az keegben
fwtnak / ÿollehet m
-ÿnd nÿaÿan fwtnak
de maga chak eegÿ veezÿ el az
gÿózódelmet . Azert tÿ ees wgÿ
fwssatok hogÿ el eerhesseetók / M
-ert mÿden kÿ baÿt akar vÿnÿa
mÿndentewl meg tartoztattÿa ew
magaat / twdnÿa ÿllÿk . kÿ banta
-sara volna ; Ewk kedeeg hogy ze
-gódelemnek Coronaÿaat vegÿeek
erek dÿchóseegnek Coronaÿaat
En azert wgy fwtok / nem mÿnt
heeÿaban / Wgÿ kesalkodom nem
mÿnt zelet fwaan chak . de sanÿar
-gatom en testómet es zolgalattra
kezeróytóm / hogÿ netalantan eeg-
-ÿebeknek predicalwan en magam
el vetót leegÿek / Nem akarlak ke
-deegh zerelmes atÿamffÿaÿ tÿtóket
twdatlanoknak rola lennÿ / mert
az mÿ reghÿ atÿaÿnk mÿnd kódben
ÿartanak . es mÿndnÿaÿan az ten-
górón ÿewttenek atal . es mÿnd
Moÿsestewl kereztólkóttenek megh
az kódben es az tengerben . es mÿnd

{88b}
Nÿaÿan azon lelkÿ eeledelt eetten
-ek . Es mÿnd nÿaÿan ÿgÿenlew
ÿtalt ÿttanak / ÿznak vala kedeeg
lelkÿ abrazat zerent kówetveen ew-
-ket az kew zÿkla : ÿtalt adwan / kÿb
-en ertelem zerent / cristus vala .
Sequitur ewanm cum exposiconibus suis
Mÿert zerelmes atÿamffÿaÿ . ez maÿ
naptwl foghwan . mÿnd hosweet na
pÿg . <...> Anÿazent egÿhaaz kÿwalt
keppen valo . aÿoÿtatussagban es pe-
-nitencia tartasban foglallÿa magaat .
Sok okaert . elezer . mert ezen ÿdók
ben teremteteenek meenÿ fóld . es
mÿnd ez vÿlag : Masod okaert . mert
ezen ÿdókben . eseenek el az elssew
zÿleÿnk Adam es ewa az artatlan
sagnak malazttÿarol . ez nagÿ een-
seegnek nÿomorwsagara .. enghedet<.>
lenseeghnek bÿne mÿat / harmad
okert mert ezen ÿdókben : zakadank
el az wr istentewl . mÿndden ÿo
-twl meg foztatwan . es zamtalan
gonossagban es vezedelemben el bw
rwlwan : kÿre semÿ bÿzonsaagh
nem keel . mert ÿol lattÿok : Lath
-wan azert Anÿazent egÿhaz hogÿ
eellÿen ÿghen el zegeenÿettewnk
es mÿndden ÿotwl meg foztattwnk
Ez maÿ zent ewangeliomban ÿnt
mÿnket lelkÿ es testÿ mwkalkodas
ra . az teremtó wr istennek zelóÿee
ben . hogÿ ÿwtalmat eerdemlween
meg kazdagwllÿwnk / zent paal ke
deeg . mÿeert istennek zent zÿne elól
el tawoztwnk : ez maÿ zent epistola
ban ÿnt es tamoÿt . hogÿ leelkÿ
ÿozagokban gÿoropoggÿwnk . es sÿess
-ewnk az aldot istenÿ zÿnról zÿre
valo latasnak . veeteleere kÿnek
towabbaa valo ertelmeere harom
rend belÿ nemes tanwsagwnk leezen
wr isten malazttÿanak segeedseegee
wel . ez maÿ napon .
Elssew tanwsagwnk leezen arrol ./

{89a}
Mÿ oka hogÿ az teremtó wr isten / kÿnek
hatalmassaga elót mÿndenek lehetsseegó-
-sok egÿ embert sem akar meennÿekn
-ek zent orzagara ffel vÿnnÿ lelkÿ eerde
-mes teetemeenÿeknel kÿl / Ez mondas
-nak oka lehet mert . Nam wgÿ mond
zent Agoston doctor . hogÿ wr isten terem
-tót embert az erek bodogsagra veegh
-keppen ; hogÿ kedeg mwkara adasseek
wgÿ mond rola zent Gergel doctor . pred
estinacio ita est adeo disposita vt non nisi
electi ex labore meritorum . perveniant illuc
Az istenÿ valaztas . wgÿ vagÿon meg
zereztetween hogÿ senkÿt erózak n-
-em keezóróÿt az erek dÿchóseegre ha
-nem eróss mwkanak eerdemeeból ve
hetÿk ewtet ; Azonrol emlekózÿk az
zent ewangeliom [] meennÿek
nek orzaga eróth zeegh . es kÿlembben
nem hanem chak . erózak veezÿk ewtet
kÿnek neegÿ ÿeles okaÿt talallÿok
zent ÿrasban . Elssew mondatÿk na
gÿob tÿztósseegnek oka : mert mÿkor-
-on az valaztot neepek kÿlemb kÿlemb
lelkÿ ÿozagoknak es erdemes dolgok-
-nak mÿatta keresÿk es eerdemlÿk
az erek bodogssagot . nagÿob tÿztóssee
gók eerdemót es bóchewletók leezen
belóle <hannem> honnem ha ÿngÿen
adnaak mÿnt az mastan meg kereztólt
apro germókóknek . Erról zol zent pal .
[] Non Coronabitur nisi qui legittime
certauerit . Senkÿ nem Coronaztatÿk ha-
nem ha tórweenzerent vÿaskodand
-ÿk . Zent Gergel do : meg wgÿ mond .
Az nagÿ eerdemre senkÿ nem ÿwthat
hanem sok mwkanak wtanna .-
Masod oka mondatÿk . az zent zeretet
-nek eerdemes volta . az az . hogÿ bÿ
-zonnÿal . kÿ ÿelentesseeg mert wr ist
-en felette zeressee leegÿen . az zerelmes
mwkalkodast es ÿozagot : kÿeert az
erek dÿchóseeggel keellÿen fÿzetnÿ
embereknek ; ez vÿlagon kedeeg zent
malazttal . zent gergel do : mondasa
zerent / zent Agoston do : meg wgÿ
mond rola . hallÿatok restók twnÿa
-ak kÿk chak abban vetótteetók : Idw
-esseegtóknek remeenseegeet hogÿ ke-

{89b}
rezttÿeneknek neveztettók / Twggÿatok
bÿzonnal hogÿ nem hewsagus bezeedd
-el de ÿo mÿwelkódettel leelhetÿtók tÿ
leelkótóknek Idwessegeet -
Harmad oka mondatÿk az istenÿ ÿgassa
gnak alkolmas latattÿa / kÿról wgÿ mo-
nd zent Gergel . do .. Ez az istenÿ ÿgassag-
-nak regulaÿa hogÿ azok vegÿeek az e-
rek dÿchóseegnek eerdemes zolgÿaat . kÿk
ez vÿlag zerent zolgaltanak eerette . ezen-
-ról zolwan zent Tamas doctor . es kezen
seeggel mÿnd az zent ÿrasbely doctorok
Hogÿ ha wr isten . az meennÿeÿ zent
Angÿaloknak kÿlemben nem adaa az
erek dÿchóseegót hanem nagÿ hÿwsee-
ges zolgalattra ; es hozÿaa valo zerelmes
eeggÿesw̋leesre . az keweel lucipernek ell
ene alwan ; haat mÿkeppen mehet
oda bÿnes ember / ÿo eeletneel kÿl es
erdemes mÿwelkódetneel kÿl . O zerelm
-es atÿamffÿaÿ kÿ mÿnal okos leegÿen
hogÿ meg ne chalasseek . hamÿss bÿzo
dalomnak mÿatta ; mert enneel tób
eelet es vÿlag nem leezen / kÿ hamar
el fogÿatkozando / Sem masodzor nem
zÿletnek emberek ez vÿlagra -
Neegÿed oka mondatÿk . Cristus zÿnee
re tereesnek hasonlatossaga ; Mert twg
gÿatok zerelmes atÿamffÿaÿ . hogÿ ha
ÿo mÿwelkódetnek es zent paciencianak
mÿatta eennen ez vÿlagbol kÿwe me
hetw̋nk . es bodogwl ffel tamadhatwnk
Az aldot Cristus Iesus wrwnkhoz . meg
dÿchów̋lt eeletben hasonlatosok leezew-
-nk zent paal apostolnak mondasa zerent
Ro viij / Ha meel embernek kedeegh
neheznek lattatÿk magaat ez vÿlagon
az erek eeleteert es bÿneert meg sanÿ-
argatnÿ . Gondollÿa meg mÿt zenwe-
-dót bÿntelen Az mÿ bÿneÿnkeert Cristus
Iesus es vele eegÿetemben mÿnt az sok
zentók . kÿket eett mastan tÿztólewnk
mert nem heÿabban vetteek az erek dÿ
chóseegnek bodog eremeet : ha azeert ma
gwnkat . hozÿaÿok hasonlÿok semÿ mw
ka nehez nem leezen zent Ber . doctornak
mondasa zerent . kÿre isten aggÿan erótt /

{90a}
Masod tanwsagwnk leezen arrol
Mÿ oka hogÿ wr isten wgÿ nem hag
-ÿot embert erekkee eelnÿ / az meennÿeÿ
zent Angÿaloknak termeezetók zerent h
ogÿ soha el ne eshettenek volna . es po
-kolbelÿ erdeg semÿben meg ne chalha
-tta volna : Meel allapat nem volt vo
-na ellene . wr istennek ew felsseeges ÿo
voltanak : kÿtw̋l mÿndden ÿo zarmazik
zent Dÿenes doctornak mondasa zerent
et secundum arxlem . j . Celi . optimi est optima
face . De erre reea felelhetewnk zent
Bonaventura . atÿanknak es eegÿeb zent
doctoroknak mondasokbol . hogÿ tewee
azt az hatalmas teremtó wr isten hog̋
az emberÿ termeezet el eshetendó lenne
ÿmez neegÿ ÿeles okaert . Elezer az ew
nagÿ istenÿ bólccheseegeenek kÿ ÿelente
-seert : kÿról wgÿ . mond zent Agoston
doctor Az kegÿelmes wr isten olÿ nag̋
ÿo mÿnd ennen magaban . mÿnd ew
mÿwelkódetÿben hogÿ semÿ gonozt ez
vÿlagon nem hadna lennÿ . mÿkoron
naggÿal nagÿob ÿot nem twdna belóle
valaztanÿ / kÿnek nagÿ bolccheseeg az
ertelme / wr istentewl . mert az gonozbol
ees ÿot valazthat mÿkoron akarÿa / Em
bertewl kedeeg . mert ha el esendó nem
volna / soha ennen gyarlosagaat megh
nem ÿsmernee . Es [n]em twdna kenÿergenÿ
Sem az hatalmas istennek ÿo voltaat
es nem twdnaa kówetnÿ . tÿztólnÿ ze
retnÿ mÿnt keellene /-
Masod oka mondatÿk az istenÿ nagÿ ÿr
galmazasnak hozÿank valo . meg mw-
-tatasa . twdnÿa ÿllÿk abban hogÿ az ew
eedes zent ffÿaat eerettewnk adaa . zolga
-ÿ zemeelnek meg valtsagaeert / kÿt soha
nem tótt vona . wgÿ mond leo papa .
ha ember el nem eshetót volna . Azert
mongÿa zent Gergel : do . O chodalatus
hozÿank valo istenÿ kegÿesseegnek melto
ztatasa . O kÿ ÿelenthetetlen istenÿ zeretet
-nek bwzgosaga . hogÿ az zolgaat meg
valtanaa . twlaÿdon ffÿaat adaa eerette
O azert meel zÿkseeges leen Adamnak
bÿne Cristus Iesusnak el ÿewetelÿeert
O bodog eredetnek bÿne . kÿ eellÿen nag̋
zerelmes meg valtoot erdemlót leelnÿe :

{90b}
Ime azert zerelmes atÿamffÿaÿ : Adam
nak bÿneeból meel nagÿ tett es valaztot
az teremtó wr isten / Ha kedeeg Adam
nem veetkózót volna . soha mÿ nem Id-
wózewltewnk volna . oka ez . mert
ÿngem sem zÿlettw̋nk volna .. mÿert
reegón ez vÿlagnak veegezetÿ lett .
volna . Harmad oka mondatÿk istenÿ
ÿgassagnak bel zolgaltatasa . kÿ megh
mwtattatÿk abbol . hogÿ mÿnddennek
eerdeme zerent fÿzet / ÿoknak erdemet
gonozoknak gÿettrelmet / Ez eellÿen
zold oztaas kedeeg nem volna . ha senkÿ
erdemlóÿe nem volna : hogÿ kedeegh
senkÿ okot ne vethetne . el karhozattÿ
-anak az ew zent ÿgassagaat elezteeb
ÿrgalmassaggal egyelóÿtee . <hogÿ> zab
ad akaratot adwan embernek mÿnd
ÿora / mÿnd gonozra . hogÿ mÿnd az
vÿtesseegnek . mÿnd az eerdemnek helÿe
lenne es oka / wr istennek elótte -
Neegÿed oka mondatÿk istenÿ hatalm-
assagnak kÿ ÿelentese / az az hogÿ emb
-erÿ allat nÿlwan meg ÿsmerÿe / mert
mÿkeppen istennek teremteeseenel kÿl se-
mÿ volna . Azonkeppen istenÿ segódelem-
neel kÿl sem eelhet . sem ÿot nem teh
-et / Es hogÿ ennen maga . el eshetÿk de
wr istennek malazttÿanak hatalmanaal
kÿl ffeel nem kelhet : Es hogÿ az ennen
gonoz haÿlasa mÿat el vezhet : de wr ist
-ennek ÿrgalmassaganaal kÿl az erek
dÿchóseegnek bodogssagara ffel nem me
het . De koronkeed mÿndden dolgaÿnkban
az mÿ eedes wrwnk Iesusnak . es ew ze-
relmes zent zÿleÿeenek azzonÿwnk ma-
rianak keel kenÿereghenewnk . Pelda .
kÿre eellÿen bÿzon peldaat olwaswnk .
Vala zent ferencz atÿank zeerzetÿben eegÿ
ÿffÿw Nouicius frater . kÿ mÿkoron az
zent zeerzetnek terheet latta volna . reea
tekeellee magaat hogÿ el hadnaa / es
kÿ menne az zerzetból ; Mÿkoron bel
meent volna az zent egÿhazban eseek
le ÿmachagra az zent Sacrariom elót hol

{91a}
Teetemeenÿekról . es bwlchwt veween el
kÿ meenne azonkózben le haÿtaa feÿ-
eet es el zwnnÿada ; Es ÿme lataa
az zÿz mariat hogÿ az zelenczeet nÿtta
volna . kÿben az zentsseeg tarttatÿk vala .
Es wrwnk Iesus zeep germók kepeeben
kÿ ÿeween meg allapeek az oltaran
Monda ottan az ÿrgalmassagnak zÿ-
leÿe ewnekÿ / En eedes ffÿam keerlek
ÿrgalmaz'' ez te zegeen zolgaddal : felele
az aldot Cristus / kegÿelmes zÿlem m
-ÿt teegÿek ew vele . ha nem akar en
velem meg maradnÿ . En eedes ffÿam
Aggÿ malaztot ewnekÿ meg maradas-
-ra / Es ottan Cristus Iesus ffel emelw
-een eedes kezeÿt meg aldaa az fratert
mondwan / En meg tartom es megh
otalmazom ewtet . az te nagÿ eerdemes
voltodeert / en zerelmes zÿlem / Es ez m
ondasok wtan esmeg az zelenczeben
meene . <...> el enÿezween : Az frater ke
-deeg magaban terween nagÿ halakat
ada raÿtta wrwnk Iesusnak es az zÿz
marianak hogÿ meg vÿgaztaltatot vol-
-na Es towabbaa semÿ keseertetÿ nem
-leen ; Ez latast sem mondaa senkÿnek
hanem chak halalanak ÿdeÿn / kÿból
dÿcheertesseek wr isten
Harmad tanwsagwnk leezen
arrol . Mÿ oka leen hogÿ az hatalmas
teremtó wr isten ottan hamar megh
nem bochataa . az elssew zÿleknek bÿ-
-neÿt . de nagÿ hozÿw halaztast teen be
-nne : reea felelwen fran Maronis
teb Zent doctorokkal . wgÿ zolnak rola .
hogÿ ÿmeez neegÿ ÿeles okaert . halaz-
-taa el wr isten / Elssew mondatÿk . m
eg vallasnak keesedelmes volta . az az .
ewk sem akaraak ottan hamar ÿgaz
-an meg gÿonnÿ . De gonoz menedeekót
veteenek ellene / mert az ffÿrffÿw vete
az azzonÿallattra . es az azzonyallat vete
az kegÿora . kÿból tanwsaag adatÿk .
mastan ees hogÿ vala kÿ ÿgazan es
tÿztan meg nem gÿonnÿa bÿneÿt m
-eg nem bochattatÿk zent Amborus do :
mondasa zerent / Masod oka leen . m
-ert sohol nem olwastatÿk zent ÿrasban
hogÿ awagÿ bochanatot . awagÿ ÿrgalm
assagot keertenek volna . ew bÿnekról
EEth ees tanwsagot talalwnk Aranÿ

{91b}
Zaÿw zent Ianusnak mondasa zerent Mert
vala kÿ bochanatot es ÿrgalmassagot nē
kewan ; ha kÿ nekÿ aggÿa hamÿssagnak
ÿteeltetÿk / kÿnek ertelmeeból wgy veegez-
-te el anÿa zent egÿhaaz az tórween ke
-nÿben vagÿon be ÿrwan / vala kÿ
meeg halalanak ÿdeÿn ees . awagÿ ol-
tarÿ zentsseegót awagÿ keneteest nem
keewan . Nem keel nekÿ adnÿ . ha kÿ eró-
zak nekÿ felette veetkózÿk benne /-
Harmad oka leen . mert ewk ees halo
gatanak penitenciat tartanÿ . mert mÿ
keppen doctorok zolnak rola . ha ez harom
ÿozagok bennók voltanak . twdnÿa ÿllÿk
bochanatnak es ÿrgalmassagnak alazatus
kereese . es penitencia tartasnak enghedel
messeege ketsseegnel . kÿl meg bochatta .
volna ew bÿnóket / kÿról wgÿ mond
zent Ber : do : O zent alazatnak meel-
sseeges ÿozaga / es eróss . hatalma : mÿt
nem tehetz . mÿt nem nÿerhetz . mÿko
-ron meeg az mÿndenhatot ees akaratod-
ra haÿthatot . O azert Idwesseeges tan
ach az bÿneseknek ha el nem akarnak
erekkee veznÿ kówesseeg ne Adamot
de az zent magzattÿaat adamnak . wr
Iesust mondwan . az zent ewangeliom
ban . vala kÿ magaat meg alazÿa Id-
-wózewl Neegÿed oka leen ; meel olÿ
nagÿ bÿnben eseenek az nagÿ teremtó
istennek ellene az elssew zÿlek hogÿ m
ÿnd egheez emberÿ nemzetót meg dog
leteek . kÿról wgÿ mond . zent Anselmꝰ
doctor . Oll mondhatatlan nagÿ leen az
elssew zÿleknek bÿne hogÿ meennÿen
fóldón semÿ teremtót allat eleeg nem
lehete rola eeleget tennÿ . hanem ha
teremtó es teremtót allat lenne : zent
Ber : do . meg azont vallÿa hogÿ az v
eeghetetlen bÿnnek ellene . veeghetet
len lenne az meg valtsagnak eerdeme
Exquo secundum psalmo xlj Abÿssus id est peccatum ade
Abÿssum invocavit id est dei sapientiam puta
ad satisfaciendum . equo pondere Annak oka
ert gondolhattÿok zerelmes atÿamffÿ
aÿ . vala menee bynnek gondolatÿ ÿndw
<.>latÿ / kewansagÿ : teetemeenÿ es zamo-
zasÿ keseertetnek . awagÿ gÿarlosagnak
mÿatta leenek . az elssew zÿlekben mÿnddenról voltakeppen
fÿzetót
az eeló istennek zent ffÿa ew zent leelke
ben . zÿweeben es testeeben mÿ eerettewnk .
halaa leegÿen ew zent felsseegeenek . eerette :
Amen

{92a}
Hetben hagyo vasar
napnak Epistolaya
Ez maÿ zent Epistolaat ÿrtta meg
zent paal Apostol Corÿntombelÿekn
ek ÿrtt . masod leweleenek . tÿzen eeg
gÿed rezeeben . ij Corinth xj capitulo -
meel epistolanak elótte wgÿ mond
mÿnt ezes ember azon Capitulomban
Atÿamffÿaÿ . Ne alohatok enghemet bo
lond eztelennek . ha mÿkoron vala m
-ÿt zolok : ha kedeeglen bator ottan
wgÿan hallÿaatok bezeedómet mÿnt
az eztelennek hogÿ en ees vala m
-ÿt dÿchekóggÿem belóle / mert sokak
vannak ez vÿlagon kÿk test zerent
dÿchekódnek . en ees dÿchekódóm . ÿ
-maran ez ÿgheeknek wtanna ków
-etkózÿk ez maÿ zent Epistola :
Epistola .
[A]Tÿamffÿaÿ twdom ho-
gÿ eremest el zenwedetÿ
-tók az eztelenóket : mÿ
wel tÿ bólchet leegÿetek
twdnÿa ÿllÿk ha kÿ
tÿtóket zolgalatban foglal / ha kÿ
meg emeezt / ha el foglal . ha kÿ
raÿtatok el hatalmazÿk / ha kÿ
meegh arczwl ve̋r ees / Nemtel-
enseegh keppen mondom . wgÿ m-
ÿnt erótelenók volnank mÿ az ol
-lÿanoknak zenwedeseere / ha kÿ
mÿben merÿ : eztelenkeppen zolom
en ees meróm / Sÿdok ee vala kÿk
en ees az vagÿok / Izraelból valok
ee . en ees az vagÿok Abrahamn-
ak magabol valok ee . en ees az vagiok
Cristusnak zolgaÿ kózzól valok ee .
en es az vagÿok / hogÿ mÿndenneel
eztelebben mongÿam / en mondom
azt / Nagÿ sok dolgokban voltam
foglalatus / fogssagban nagy sok-

{92b}
-Zor / vereseegógben zaamnal kÿl / ha
-lalomon gÿakortaa / ⁊c kÿnek zam
lalasa sok . mÿt zenwedót leegÿen
Cristusnak es ez zent hÿtnek bÿzon
-sagaeert / Tunc sequitur ewangelium Cum turba plurima .
cum suis exposicionibus ibidem . Elssew tanwsagwnk lezen arrol //
Mÿert zerelmes atÿamffÿaÿ . Az zent
ewangeliom ertelme zerent . felette draga-
latus es meltossagus leegÿen . wr istenn-
ek ÿgheÿe / mÿnd ennen magaban .. mÿ-
-nd : mÿnd az mÿ Idweseegwnknek haz -
-nalattÿara / mÿnd az naponkeed eeló
magnak peldazattÿara / kÿnek hÿmtee-
-seree ez vÿlagon ennen maganak az
teremtó istennek keelleteek alaa zallanÿa
Mert senkÿ reea maas melto nem lee-
-letteteek sem meennÿen . sem fóldón .
Meg twdakozwan azert rola zent ÿras
ban . doctoroknak mondasokbol eellÿen
nagÿ meltosaghÿt talallÿok -.
Elssew tÿztóletes volta . az istennek ÿghe
-ÿeenek . mondatÿk /. mert eelo bÿzon-
-saagh ew . es istenben valo eelet term
eezet zerenth eegÿ leween atÿawal es
zent leelekkel . twdnÿa ÿllÿk kÿnek
mÿatta . Atÿa mÿndenhato wr isten<...>
mÿndeneket mÿnd meennÿen . mÿnd
fóldón / kÿról zent Ianus ewangelio-
-mÿ kenweenek elssew rezeeben meg
emlekózween Io j . wgÿ mond . Inprincipio
erat verbum et verbum erat apud deum etc .
kezdetben vala ÿghe . es az ÿghe vala
istenneel . es isten vala az ÿghe / kÿról
ha kÿ tebbet akar latnÿ . olwassa az kara-
-chonÿ ewangeliomot hol ott meg talall-
-ÿa az istenÿ zent ÿgheenek nagÿ hatal-
massagaat es meltossagaat .-
Masod tÿztóletes volta az istennek ÿ
gheÿeenek / mondatÿk . erek zarmazan-
dosaag . az az . Mert sohol meg nem lee
lettetÿk votakeppen . hanem twlaÿdon
atÿa wr istennek zÿweeben es derekaban .
ott zÿletÿk . onnan zarmazÿk . onnan
ÿewe ez vÿlagra ees zÿletween az
zeplótelen zÿz marianak mehetewl h-
ogÿ ez vÿlagon el hÿmtenee ew zent
ÿgheÿeenek eeló es eeltetó magwaat .
Erról ertetÿk kÿt ennen maga megh
monda az zent ewangeliomban predi
calwan zent Mathe yrtta meg . Mat xxiiij

{93a}
Celum et terra transsibunt / verba autem mea
non transsibunt . Meenÿ es fóld el mw
-lnak . de az en bezeedÿm el nem mwlnak
zent paal Apostol meg wgÿ mond : ad Gal .
primo / ha meeg angÿal ÿewne menÿ
-orzagbol ees eegÿebet predicallana . honn
-em mÿ predicallottewnk meeg sem kelle-
-ne hÿnnótók /. az az . mert annaal ÿgaz
bat nem mondhatna . kÿt ÿmaran hall
ottatok . az aldot Cristus Iesusrol -
Harmad tÿztóletes volta . az istennek
ÿgheÿeenek mondatÿk leeleknek eelte
-tese kÿról wgÿ vagÿon meg ÿrwan
Deutro viij . et Math iiij . Non insolo
pane viuit homo . Sed in omni verbo dei
Nem chak ez vÿlaghÿ kÿnÿrrel eel
ember . De mÿnden zent ÿgheekkel kÿk
wr istennek zaÿabol zarmaznak . zent
Gergel . do . meg wgÿ mond rola . em
-berÿ elmeenek eetke istennek ÿgheÿe
Mÿkeppen azert az testÿ beteg . mÿko
-ron eetelt nem vehet hozÿaa . ketseeg
annak meg vÿgaznÿ . Azonkeppen va
la . kÿ istennek ÿgeeÿeet es ÿo Idwe
-sseeges ÿteest . awagÿ tanwsagot nē
akar hozÿaa vennÿ : es nem akarÿa
fogadnÿ tartanÿ . Annak kózel vagÿon
erek halala . es tawol vagÿon Idwess
-eege . ezeket zollÿa zent Gergel do :
Neegÿed tÿztóletes volta . mondatÿk
meennÿeÿ bodogssagosnak / Mert tw
ggÿatok zerelmes atÿamffÿaÿ . hogÿ
meeg az meennÿeÿ zentók ees isten-
nek zent orzagaban . Az istenÿ ÿghee
-nek bólcchesseege mÿat ÿsmerÿk es
lattÿaak . mÿnt eegÿ nemes tÿkór atal
zent haromsaag wr istennek zÿnról
zÿnre valo . Abrazattÿaat es zeepsee
gew bodogssagaat ; Mÿnt ezen hal
ando vÿlagon ees az zent ewange
liomnak es zent ÿrasnak ertelme m
-ÿat tanwlhattÿok meg . mÿ leegÿen
az wr isten <...> ÿo hÿttel / mÿnd az erek
Idwesseegót kÿre remeenseeg zerent fo
hazkodwnk / Ha az zent ÿras nem vol
-na anÿazent hazban . ollÿanok voln-
-ank mÿnt az reeghÿ balwan ÿma
do bolond poganok . Azert mongÿa
zent Ianus ewangelista . Ioh . xvij
Hec est vita eterna vt cognoscant te verum
deum . et quem misisti Iesum cristum

{93b}
Ez . az erek eelet . hogÿ meg ÿsmerÿenek
teegódet bÿzon istent . es kyt bochattal Ie
sust cristust // Bodogok azert Idwezóÿtenknek
mondasa zerent . Luc . xj . kÿk ÿstennek ÿghe
ÿeet halgattÿaak / twdnÿa ÿllÿk hogÿ m
eg tanwllÿaak es zeretettel meg tarchaak /
Ewtód tÿztóletes volta / mondatÿk zÿk-
seeges haznalatossaag / kÿról wgÿ mo
-nd Innocencius papa . EEgÿebek kózót k-
-ÿk kerezttÿen neepnek Idwessegeere van
nak zóróztetween ÿeleskeppen istennek
zent ÿgheye halgatasa ÿsmertetÿk zÿk-
-seegesnek lennÿ / mert mÿkeppen ez hal
ando test / halandosagnak eeledeleewel
eel . Azonkeppen az halhatatlan leelek
esmeg az halhatatlan istennek eeló Ighe
ÿewel eel / kÿ mÿnd ezeeben veegÿe
mÿt akar mondanÿ -
Hatod tÿztóletes volta . mondatÿk lel-
-kÿ tÿztasagh / az az . mert az eeló istennek
ÿgheÿe meg tÿztoÿttÿa embernek mÿ-
nd zÿweet lelkeet : bÿnnek meerghetw̋l
es meg otalmazÿa . az ÿewendó karho
zatnak erekkee valo halalatwl / es erd
egnek fogsagatwl . Arrol mondaa Cristus
az ew tanoÿthwanÿnak az veeg vacho-
ran : Ioh xiiij . Iam vos mundi estis propter
sermonem meum . quem locutus sum vobis .
-eert kÿt zoleek tÿnektók / kÿról sok pel-
dakat es bÿzon dolgokat olwaswnk hog̋
mÿkoron meg nem ÿegeznek vala mÿ
eetelt ÿtalt . Awagÿ wr Iesusnak es az
zÿz marianak neweet nem emlóÿtÿk
gÿakortaa meg chalattatnak erdegtewl
Heeted tÿztóletes volta . mert ÿghen gÿe
-nÿerw̋seeges O zerelmes atÿamffÿaÿ ha
kÿben leelkÿ aÿoÿtatussaag vagÿon . az
ÿol twggÿa . meel nagÿ eedes es zerelmes
ÿstennek gÿwlazto ÿgheeÿe . mÿkoron ro
la gondolkodÿk / Azert nagÿobban mÿn
den ember wgÿ ÿsmerÿ meg ha bÿz-
onsagot veezen rola . honnem ÿras zerent
kÿ ÿelenthetnók -
Nÿolczad tÿztóletes volta ; mert zent Ago-
ston doctornak mondasa zerent ollÿan
hasonlatus bewchw̋llettel keel vennÿ
es hallanÿ . istennek zent ÿgheÿeet . mÿ-
nt Cristus wrwnknak zent testeet az olta
-rÿ zent zemeelnek alatta / mert az ees .

{94a}
Azon zent istenÿ ÿgheekkel zentóltetÿk
De nemÿkeppen meeg ees nagÿob zÿksee
gósb istennek zent ÿghe hallasa . mert tób
bek ternek meg annak mÿatta . zent pe-
nitenciara es tóredelmesseegre Annak
okaert wgÿ zolnak rola doctorok hogÿ ÿ
nkab keel embernek sÿetnÿ az predica
-cio hallasra honnem az zent mÿsere
Mert prediciot halwan . bator ne ha
lhasson mÿseet azon vÿzet . meeg sem
leezen reezetlen .. sem . eerdemeet el nē .
veztÿ az mÿse mondasnak . De ha az
zent predicaciot meg wtalwan . ÿnk
-aab akar mÿseet hallanÿ . mÿnd a' kett
-ónek el veztÿ erdemeet .-
Kÿlenczed tÿztóletes volta mondatÿk /
Idwesseeges valaztasnak ÿegÿe / kÿról
wgÿ zolnak zent Bonauentura es zent
Agoston . hogÿ semÿ eegÿ ÿelesb oka es
ÿegÿe alÿg leelettetÿk : az erek Idwess-
eegnek . es bodogssagra valaztasnak m
-ÿnt . twdnÿa ÿllÿk . Istennek ÿgheÿee
nek eremest valo halgatasa ; Ha kÿ
kedeeg vÿzon ellen . nem akarÿa hal
gatnÿ . nÿlwan valo karhozatnak . kÿ
-nek regulaÿaat ennen maga wr Iesus
mondaa kÿwe Ioh viij . Qui exdeo est
verba dei audit . propterea vos non . auditis
quia . exdeo non estis . Sed exdÿabolo : zolaa ez
ÿgheeket Cristus wrwnk az meg kemee
-nÿódót zÿw̋ . Sÿdoknak . Ha kÿ istent-
ewl vagÿon . istennek ÿgheÿt halga-
-ttÿa . Tÿ kedeeg annak okaert nem
halgathattÿatok mert nem vattok isten
tewl . De erdeg atÿatwl . O zerelmes
atÿamffÿaÿ . ez nagÿ haragus zolasnak
rettenetes sentencianak senkÿ ellene nē
mondhat . Azeert mÿnden ember oÿÿa
tewle magaat hogÿ bele ne esseek
lelkeenek erek karhozattÿara / Ha
azeert eellÿen ÿgheen zÿkseeges ÿsten
nek zent ÿghe halgatasa mÿre nem
keel annewal nagyob szeretettel halg
-atnÿ kerezttÿen embernek ha meeg olÿ
tompa elmeeÿew volna ees hogÿ ch
-ak eegÿ ÿgeet se foghatna meg benne
kÿról eellÿen peldaat olwaswnk az
reeghÿ zent atÿaaknak eeletókben .

{94b}
Vala eegÿ Zeegen ÿffÿw frater . kÿ soha
egÿ ÿgheet sem foghat vala az zent ÿ-
-rasban : meene azon valo banattÿab
an eegÿ veen Iambor atÿahoz . es m-
egh mondaa ewneky : Monda az v
een atÿa / hozÿ ket zennÿes fazekat .
eede / mÿkoron meg totte volna . monda
esmeg . ónch vÿzet ÿmez eeggÿkben
ónch meg kÿwe belóle . mÿkoron azon
keppen tótt volna ; Monda esmegh
az veen atÿa / esmeg azonkeppen teegÿ
Mÿkoron gÿakortaa az ÿffÿw frater .
<gyako> meg mosta volna az eeggÿk
fazekat . Monda veegre hozd eede ÿ
maran ewket . es meg kerdee mellyk
volna tÿztab . felele az ÿffÿw frater
hogÿ az . kÿben vÿzet tóltót volna . es .
meg <ew.> entette volna belóle . kÿ adaa
azert az regulaat mondwan wgÿan
vagÿon embernek ees dolga . chak
gÿakortaa halgassa istennek zent ÿghe
-ÿeet bator meg ne tarthassa meegh
tÿztab / honnem az kÿ nem halgattÿa
Masad tanwsagwnk leezen arrol
Mÿnemew gÿettrelemmel bÿntetÿ m-
egh azokat wr isten<.> . mÿnd ez vÿlag
on mÿnd az mas vÿlagon kÿk megh
wtallÿaak . awagÿ eegÿeb foglalasnak
okaert nem akarÿaak halgatnÿ es meg
tanwlnÿ istennek zent ÿgheÿeet . hogy
kedeeg meg mwtattasseek zent ÿrasbol
mÿnemew nagÿ bÿn leegÿen . wgÿ
mond rola zent Agoston doctor . az
tórweenkenÿben / Nem kÿssebben veet-
kózÿk kÿ istennek ÿgheÿeet restón tw-
nÿan halgattÿaak mÿnt az kÿ Cristusnak
zent testeet az sarban haagÿ esnÿ /
kÿnek wtanna azt erthettÿók hogÿ
Annak felette . kÿ nÿlwan meg wtal
-lÿa . awagÿ meg zÿdalmazÿa . es go
zwl magyarazÿa . mÿnt az atkozot
luter tanoÿthwanÿ . O teremtó wr isten
vallÿon mÿnt leezen dolgok . ew ha
laloknak ÿdeÿn . es wtanna .. Chak
az hatalmas istennek haggÿok ÿteelnÿ /
zent Irasbelÿ doctoroknak azert monda
sok zerent : Az istenÿ zent ygheenek
meg wtaloÿt . verÿ es byntetÿ megh elezór
wr isten . zent malaztnak meg foztasawal .

{95a}
Zent Gergel doctornak mondasa zerent xxx
moralium habet ha az wr isten el vonzÿa az
zent predicacionak malazttÿaat az kóz nee
-pnek bÿneert / kÿ nÿlwan valo vezedel
-emnek ÿegÿe / Neha kedeeg meg bewóÿ
-tÿ az zent predicatorokat vala meel va
rasban . awagÿ vala meel orzagban . az
ÿstenÿ ÿrgalmassagnak ÿegÿe / vt patet
Ezek iij . Eris mutus et non que vir ob-
iugans quia domus exasperans est /
Et proverbium xxix Cum defecerit propheta dis
-sipabitur populus -
Masodzor : meg verÿ es bÿntetÿ wr is-
ten . az zent ÿgheenek meg wtaloÿt
nagÿ nehez atokkal ; Mÿnt olwasta-
tÿk Moÿses wtolso kenÿweeben . Deutro .
xxviij hol ott wgÿ monda Moÿses
proffeta zaÿa atal wr isten . Ha nem
akarandod halgatnÿ te wradnak isten
-ednek bezedeet . eellÿen vezedelmes
atkok ÿewnek te reeaad . Atkozot leez
a'' varasban . es az mezón . atkozot leez
kÿ menween es bel ÿeween . atkozot
leez ÿarwan es le fekeween atkozot
leez mÿnd te magad . mÿnd magod
magzatÿd . Atkoztak leeznek mÿndden
dolgaÿd es mwkaÿd / es mÿndden ÿo
zaghÿd / sok volna ett mastan kÿ ÿe
lentenÿ ÿgheeról ÿgheere mÿnemew
vezedelmeket ott kÿ feÿezót wr isten
azokra kÿk ew zent istenseegetewl
el zakadnak bÿnnek mÿatta / kÿk
kedeeg . wr istent zeretÿk es zeretettel
zolgallÿaak es halgattÿaak ew zent
bezedÿt . mÿndden atok ellen . vÿzon
meg aldatnak mÿnt zerelmes ffÿak
es istennek bÿzon erekósÿ . kÿk azon few
lẃl meg ÿelentót Capitulomban
bel vannak ÿrwan .-
Harmadzor meg verÿ es bÿntetÿ wr
isten . az zent ÿgheenek meg wtaloÿaat
erdeghÿ hatalommal : kÿról ennek eló
-tte ees emlekózet leen . mÿkeppen megh
feddee eerette ewket wrwnk Iesus . Ioh
viij / kÿról eellÿen peldat olwasswnk
mÿkoron egÿ Iambor pÿspek predicall
-ana / egÿ ez vÿlaghÿ chwff Iateekus
kezde magaat hannÿ az predicacion
az Iambor predicatornak bozzwsagara
kÿnek mÿatta eegÿebekkel es megh

{95b}
Wtaltattÿa vala istennek ÿgheÿeet / ottan
erdegh meene belee / es addeeg zaggataa
magaat es ragaa nÿelweet hogÿ wgÿan
elettók zernÿw̋ halallal mwleek kÿwe
Zent ferencz atÿank eeleteeben meg wg̋
olwassok . mÿkoron predicallana / egÿ cha
chogo azzonÿallat ott kezde karomlanÿ iste
nnek zent / Es mÿkoron ÿnteesnek wta
nna meg nem zónneek : monda az zent
Erdegh veed ffel . ved ffel a'' mÿ tÿeed es
meenÿ el vele / ÿme chodalatus dologh
Azonnal ffel ragadaa az azzonÿallatok es
mÿnd addeeg vÿwee az eghen . mÿg halha
taak sÿwasaat reewasaat / kÿból megh
ÿsmertetÿk mert nagÿ ellene vagÿon wr
istennek / kÿ az istennek ÿgheÿeet megh
wtallÿa es nem akarÿa hallanÿ -
Neegÿedzór . meg verÿ es bÿntetÿ wr
isten az ollÿanokat . ÿmacchagaat megh
nem halgatwan / Mert ha ewk nem
akarÿaak wr istennek zawaat hallanÿ
Isten ees nem akarÿa az ollÿanoknak
sem ÿmachagokat . sem keerelmeesóket m
egh hallanÿ / kÿról wgÿ vagÿon megh
ÿrwan bólch kenÿweeben proverbium xxviij
Qui declinat aurem suam ne audiat legem
dei . eius orationem erit execrabilis / Vala kÿ ew
fileet el haÿttÿa hogÿ istennek tórween-
-ÿeet parancholattÿaat ne hallÿa . Annak
ÿmachaga atkozot leezen ; kÿt eellÿen pel-
dawal meg bÿzonoÿthatwnk / Vala eegÿ
vala nemÿnemew . ember . kÿ soha nem
alhattÿa vala . megh . mÿnt predicallanÿ
keztek . de ottan kÿ menween eedes towa
kerengótte az zent egÿhazat : Mÿkoron
kÿ mwlt volna . vÿweek az zent egÿhaz
es kezdeenek eerette zolosmaat olwasnÿ
ÿme choda dologh . Az aldot Cristus Ie-
-susnak fezw̋letÿ kÿ vonÿaa kezeÿt az
vaass zeeget kózzól es bel dagazwlaa ew
fÿleÿt Azt latwan meg retteneenek
raÿtta / Monda ottan az pap Iambor : tw
ggÿatok atÿamffÿaÿ hogÿ ennek az ÿegÿe
mert mÿkeppen ez ember soha nem aka
raa halgatnÿ istennek bezeedeet . de ottan
kÿ meegÿen vala rola . ÿme isten ees nē
akarÿa hallanÿ eerette valo ÿmachagot
Azert twggÿatok hogÿ ez ember el karho
-zot . Azt halwan kÿ vÿweek az parragban
temetnÿ . meegh testeet ees .-

{96a}
Ewtódzór verÿ es bÿntetÿ meg wr isten
azokat kÿk istennek ÿgheÿeet meg wtal
lÿaak . kemeenseeges ÿteelettel . es annak
wtanna erek karhozattal . kÿról wgÿ
vagÿon meg ÿrwan az zent ewange
liomban . Math . vj . et luc x . mÿko-
ron Cristus Iesus el kÿldee az apostolok
at predicallanÿ . monda ewnekÿk /
vala meel varasban bel menendótók
es bel nem fogadandnak tÿtóket . Es
predicallastokat nem akarangÿaak halla
-nÿ . Mondom tÿnektók hogÿ az Sodo
ma varasbelÿeknek kÿnnÿebben leez-
en dolgok az nagÿ ÿteeletnek napÿan
honnem az ollÿan varasnak / O en ee-
de istenem / haat mÿ mÿt teegÿewnk
kÿk naponkeed bÿnben eelewnk / ha
logattÿok eeletewnket meg ÿobboÿta
-nÿ . bÿneÿnkról nem akarwnk peni
-tenciat tartanÿ Noha hallÿok az erek
ÿaÿnak vezedelmeet . Az istenÿ fenÿe
geteesnek swlssagaat / Bel tagazwltok
elette fÿleÿnket hogÿ ne halhassok mÿ
Idwesseegewnknek tanwsagaat . O zerel-
-mes atÿamffÿaÿ vallÿon mÿ zamot
adwnk rola mÿ halalwnknak ÿde
-n / ha ÿme sokakat olwaswnk ÿrasban
pelda zerent kÿk mÿnd annak mÿatta
el veztenek ; kÿ mÿnd ÿol ezeeben ve
gÿe magaat / mert hamar el kózelget
az veegsew ÿdónek napÿa kÿt en-
gheggÿen mÿnekewnk wr isten meg
eernewnk ÿo hÿtben / eeletben / bÿzon
remeensegben istenÿ malztban .. zent
tÿredelmesseegben es <......> zeretetben
kÿnek wtanna erdemlÿók az ew m
-egh ÿgertte bodogsagnak dÿchósegeet
erekkw̋l erekkee . Amen
Fassangh wasarnapn
ak Epistolaya .
Ez maÿ zent Epistolaat ÿrtta meg zent
paal Apostol .. j . Corintum . xij : kÿben kÿ ÿelen
tÿ Anÿazent egÿhaznak tagh zerent valo
eeggÿesseegeet es kenÿerw̋letesseegeet
mondwan . Ha mÿt zenwed az eeggÿk
tagh . <az az zemeel> mÿnd az teb tagok

{96b}
Kenÿerw̋lnek ew raÿtta termeezetnek
zerelme zerent . Ha kedeeg vala dÿchó
seegnek bóchewletÿt vallÿa mÿnt ew
rw̋lnek raÿtta : Azonkeppen keel len-
nÿ Anÿa zent egÿhaznak ffÿaÿ kózót
ees . hogÿ semÿ zakadozaas ne leeg̋en
ew kóztók . ott vagÿon az byzon zeretet .
ÿmaran ezen ertelemnek wtanna
kówetkózÿk ez maÿ zent Epistola
Epistola .
[A]Tÿamffÿaÿ ha bator
en embereknek es
angyaloknak nÿel-
-wokkel zollÿak . ze-
retetóm ne leegÿen
ollÿan vagÿok mÿ-
-nt az zóngó ercz . awagÿ az ch-
engew cÿmbalom / Es ha yew
endew ÿsmeretóm leend . es meg
twggÿak mÿnden meennÿeÿ dol-
gokat . es mÿnden twdomant
es olÿ nagÿ hÿtóm legÿen hogÿ
meeg az heegÿeket ees teetowa h-
-annaam / zeretetom ne leegÿen
Semÿ vagÿok / Es el oztogatan
dom az zegeenÿeknek eeledelekre
mÿnden yozaghÿmat . es ha tÿzn
ek gyettrelmeere adandom en tes-
tómet hogÿ wgÿan eeghÿek / ze
retetóm kedeeg ne legÿen . Semÿt
ennekem nem haznaal / Az ze
retet tÿredelmes . es kegÿes / Az
zeretet nem ÿrÿgkódÿk / Nem
vonzon vÿzzaat / Nem tagalÿos
Nem tÿztósseeg kewano / Nem ke-
res chak maganak / Nem bozzw
allo . Nem gondol gonozt : Nem
ewrw̋l gonossagon / ÿgassagon
ewróme vagÿon / Mÿndent zen-
ved . mÿndent hÿzón / mÿndent
remeenl / mÿndent el vaar ./
Az zeretet sohonnan kÿ nem

{97a}
Esÿk . Awagÿ mÿkoron az ÿewendó latasok
el heewlnak . awagÿ az <twdomanÿ-
ok> nÿelwek meǵ zewnnek . awagÿ az twdom
-anÿ <megh z> el tóretÿk : kÿket nemÿ
keppen ÿsmerÿók : es nemÿkeppen
ÿewendóre<ppen> zollÿok : Mÿkoron
kedeegh el ÿewend a'' mÿ tekeelletes
el semÿsewl kÿ tekeelletlen vagÿ
-on . Mÿkoron en ees kÿsded vol
neek zolok vala mÿnt kÿsded : er-
tók vala mÿnt kÿsded : gondolkod
om vala mÿnt kÿsded . Mÿkoron ked-
-eeg eertes eeletben volneek . helt
adeeg mÿnd azoknak kÿk germó
kót ÿlletnek vala : Mastan az-
eert lattÿok . ( twdnÿa ÿllÿk istent
es az mas vÿlaghÿakat ) tÿkór
atal mesekeppen : Akkoron kedeeg
( . twdnÿa ÿllÿk mÿkoron oda ÿw-
twnk ) zÿnról zÿnre / Mastan
ÿsmeróm ferreezeent . Akkoron
kedeeg nÿlwabban meg ÿsmeróm
mÿkeppen meg ees ÿsmerttem /
Mastan azeert : ( twdnÿa ÿllÿk m-
-ÿnd az ÿewendó ÿonak ereÿe / )
vannak . hÿtben . remeensegben
es zeretetben : de az fewlw̋l meg
mondottaknaal . nagÿob az zere-
tet ( twdnÿa ÿllÿk mÿnt mÿn-
den ÿgassagnak tellÿesseege : ) -
Sequitur ewangelium Assumpsit iesus cum
Exposicionibus suis . tandem sequitur Sermo .
Kegÿelmes wr Iesus . Cristusban zerel-
-mes atÿamffÿaÿ : meg hallook mÿnd
az zent ewangeliomnak . mÿnd az zēt
epistolanak . lelkÿ wrwossagus ertel-
-meet . kÿkben nÿlwan yntetw̋nk az
lelkÿ eeletnek kówetseegere . es ez vÿ-
-laghÿ vezedelmes eeletnek . meg wta-
-lasaara . kÿknek fondamentomaat sohol
tekeelletósben meg nem talalhattÿok . az
zent ewangeliom zerent . mÿnt wrwnk

{97b}
Iesus cristusnak zent keennÿa halala . zen-
wedeseeeben . Az zent Epistola zerent ke-
deeg az bÿzon zeretseegnek zent ÿozagaban
Kÿnek nÿlwabban valo ertelmeere
harom rend belÿ tanwsagwnk leezen
ez maÿ napon . wr isten malazttÿanak
segheedsegeewel -
Elssew tanwsagwnk leezen arrol
Mÿ oka hogÿ ez maÿ napon Anÿa zent
egÿhaaz emlekózÿk Cristus Iesusnak zent
halalarol . ha meeg towab vagÿon ew
zent keennÿa halala napÿa / Reea felel-
ween doctoroknak mondasokbol . hogÿ
Anÿa zent egÿhaaz chelekódÿk kegyes Anÿanak
ÿldomossaga zerent kÿ mÿndenkoron vÿ-
g̋aaz az ew magzatÿnak ÿewendó ve-
zódelmókón . Azonkeppen . mÿeert masta-
-nÿ ÿdóben . ez vÿlaghÿ emberek ez vÿ-
laghÿ ewrómnek / hangossagnak : es
gÿenÿerw̋seeges lakozasoknak mÿatta
el ragattatnak wr istennek emlekóze-
tÿról : es el feletkóznek ew lelkóknek
Idwósseegókról . es zamtalanon . anÿa zent
egÿhaznak ffÿaÿ kózzól el veznek bÿnn
ek mÿatta . es pokolbelÿ erdegnek fogsa-
gaban esnek : wr Iesustwl el tawozwan ./
meeltan azert olwassa : eeneklÿ az zent
ewangeliomot : kÿben az eedes Iesus cristꝰ
kÿ ÿelentee ew zent tanoÿthwanÿnak
zent keen zenwedeseenek mÿ voltaat . mo
ndwan . ÿme ffeel meegÿewnk Ierwsal-
emben . es embernek ew ffÿa el arwl-
tatÿk . meg chwffoltatÿk . meg ostoroztatik
meg pókdóstetÿk / es annak wtanna meg
ólettetÿk / mel ÿgheekben . ewt rend-
belÿ keen zenwedeseet ÿelentee kÿwe
hogÿ ez vÿlaghÿ . ewt erzeekónseegben
eeló emberek . halwan Cristus keennÿa
nak mooggÿaat es zernÿw̋segeet . mÿn-
den gonossagtwl meg vonnaak magokat .
es ne fwtnanak ez vÿlaghÿ vezedelmes
ewrómnek vÿgasagnak wtanna . lelkóknek

{98a}
De hogÿ az zent ewangeliomot megh er-
chók ewt rend belÿ keen zenwedeseet ÿel
entee kÿwe Cristus wrwnk kÿt ÿewendóre
bÿnesekeert zenwedendó volna . Elssew m
-ondatÿk el arwltatas . ew ellenseeghÿnek
kezókben . hogÿ annak mÿatta mÿnket kÿ
valtana . a'' mÿ ellenseegewnknek kezókból
kÿról zent paal wgÿ mond . j Corin vj . fratres
Jam non estis vestri . sed empti estis precio m
-agno . propterea glorificate et portate christum
in corpore vestro . puta pure viuendo sine peccato
Atÿamffÿaÿ . ÿmaran nem vattok tÿma
gatokee . De meg vattok valtatwan nag̋
arwal : Annak okaert dÿchóÿccheetók es
vÿsellÿeetók Cristus Iesust tÿ testótókben
( twdnÿa ÿllÿk tÿztan eelween bÿnnel
kÿl ) es zent Amborus doctornak monda
-sa zerent . mÿndden kerezttÿennek kÿ . wr
Iesus Cristus zamaara eel . meg keel m
agaat otalmaznÿ mÿndentw̋l kÿket . Cri
-stus Iesus nem zeretet -
Masod keen mondatÿk / meg chwfolÿas
hogÿ az nagÿ zeegÿen zenwedeesnek mÿ-
-atta . mÿnket az erek karhozatnak zee-
gÿen vallasabol kÿ valtana : kÿról w-
gÿ mond zent Ber : do . O gÿarlo bÿnes ember
mÿre teez'' en raÿttam zenetlen valo
bozzwt az te bÿneÿdnek gÿakorlasawal
twggÿad hogÿ nehezebben zenwedóm en
az te bÿneÿd mÿat valo bozzwsagot .
honnem az en testemben valo gÿettrelm
-et / Azonról emlekózÿk zent leelek
wr isten ees . bólch zaÿa atal : ffÿam
ne teegÿ bÿnt bÿnre . De ha veetkóztel
zennÿel meg es tarch penitenciat rola .
mert hamar kózel vagÿon istennek ha-
-raghÿa . az ollÿan karomlo bÿnesókón .
De oh zerelmes atÿamffÿaÿ . mene zam-
-talanon vannak . bolond embernek ffÿ
-aÿ kózót kÿk ez mastanÿ ÿdóben . az al-
dot Cristust kÿlemb kÿlemb bÿneknek m
-ÿatta meg karomlÿaak es bozzwsaggal
ÿlletÿk / kÿknek ÿteelettÿók nem keesÿk
Harmad keen mondatÿk ostorozaas : Oh
ha zerelmes atÿamffÿaÿ . ember meg em
lekózÿk rola . az nagÿ keennak Abrazattÿarol
kÿt az aldot istennek es zeplótelen zÿz a
-nÿanak eedes zÿlótte zenwede az ke
-enÿos kótelekkel . ozlophoz kótóztetween

{98b}
Kemeen vezzókkel . vasass ostorokkal ostor
oztatwan . el ÿzonÿodÿk raÿtta / kÿt hÿ
zóm es vallom ha isten nem volt vol-
na . Soha emberÿ termeezet zerent el
nem zenwedhetót volna : De mÿt zol-
lÿwnk az el mwlt ÿdóról . Nagÿob kee
nokat zenwed mastan . wr Cristus Iesus
anÿa zent egÿhazban leelek zerent . es az
ew hÿweÿben / az gonoz bÿnes es vak
meró kerezttÿenektw̋l honnem akkoron
az hÿtetlen Sÿdoktwl / kÿnek bÿzon
oka ees hogÿ ennee haborwsagot es
vezedelmet bochatot reeank ew zent
istenseege : De meeg sem akarÿok mÿ
eeletewnket meg ÿoboÿtanÿ -
Neegÿed keen mondatÿk rwtssagus ar-
czwl hagÿapalaas kÿnek fondamen-
toma . lattatÿk lennÿ meg wtalaas .
O zerelmes atÿamffÿaÿ O ha enneel
eegÿeb bÿn nem volna . meeg ees m
elto volna ez vÿlagnak eerette el
veznÿ : Mert wgÿ vagÿon meg ÿr
-wan . prima petri primo capitulo Inquem desiderant
angeli prospicere . puta cuius . speciosum wltum
cuncta admirantur astra celi / Et psalmo
xliiij / Speciosus forma pre filijs hominum etcetera .
kÿre kewansaggal neeznek az meen
nÿeÿ zent angÿalok . es mÿnd az
eghÿ Cÿllagok chodallÿaak ew zēt
zÿneenek zeepsegeet : Adamnak ke-
deeg vezedelmes ffÿaÿ bÿdes dohoz
nÿalokkal hagÿapallÿaak . megh
wtalwan . O istenÿ artatlan bar-
annak mondhatatlan nagÿ gÿala
zattÿa es alazatossaga .-
Ewtód keen mondatÿk zeernÿw ker-
eztffanak zÿdalmas halaala .. mÿke
ppen meg vagÿon ÿrwan Moÿses
wtolso kenÿweenÿek
rezeeben / atkozot mÿnden az . kÿ az ke-
reztffan ffÿgg / mert az atkozot hÿtet
len neep nem gondolhata . nagÿob
zÿdalmas halalt annaal . kÿwel wr
istennek zent ffÿaat meg ólneek . az
nagÿ ÿrÿgseegnek mÿatta / el akar
wan reekkentenÿ mÿndenestw̋l fog-
wa ew zent hÿreet neweet meenÿ
nek alatta es fóldnek fólótte Actuū
[] De hazwda az alnoksaagh -

{99a}
Ennen magaban psᵒ <.>3j ÿme azert zerel
-mes atÿamffÿaÿ . mÿkeppen rendzere
-nt kÿ ÿelentee wrwnk Iesus Cristus
ew zent keen zenwedeseet ez maÿ zēt
ewangeliomban es Anÿa zent eegÿ
haznak olwasnÿa hagÿaa hogÿ
halwan . es rola keserwes banattal
meg emlekózween . mÿnden halalus
bÿntewl magwnkkat meg otalmaz
-ÿok / mÿndden ez vÿlaghÿ vezedel
mes ewrómet vÿgasagot el tawoz
-tatwan . kÿkrol wgÿ mond zent
Iob xxj caᵒ / Ewrw̋llnek ÿaczodozwan
vÿgadnak Sÿpnak . orgona zonak
mÿndden ÿoban vÿselÿk ew napo
-kat mÿg eelnek . Es halaloknak ÿ
deÿn eegÿ . ponctban pokorra zalnak
Azonrol wrwnk Iesus az zent ewan
geliomban meg emlekózÿk mondwan
Luce vj . Ve vobis qui nunc ridetis
quia flebitis .. ÿaÿ tÿnektók kÿk
mastan mewettók vÿgattok . mert
erekkee sÿrtok mÿkoron az wtolso
veeletlen vezeel . el kózelgetend . A
zonról bólch kenÿweenek []
meg wgÿ mond . Extrema gaudij
luctus occuppat . Ez vÿlaghÿ ewró
-mnek veegeet . sÿralom foglallÿa
Mÿeert zerelmes atÿamffÿaÿ sohol
az zent ÿrasban . Sem ÿo fondame
-ntomaat Sem ÿgaz zórzeseet Sem
tÿztóletes hagÿomasaat . Awagÿ iste
nnek parancholattÿaat nem olwass
-ok . ez vÿlaghÿ zertelen vÿgasagnak
tancznak ÿateeknak . ewrómnek :
hogÿ bÿnnel kÿl lehetne ees lenne
Azert twdnÿ valo dolog hogÿ twl
-aÿdon reeghÿ pogansagbol . gonoz
zokasbol . es erdeghÿ zórzeesból aloÿ
tatÿk lennÿ . Az teremtó istennek bo
zzwsagara . es . ember ffÿaÿnak erek
karhozattÿokra . kÿt meg bÿzonÿoÿ
-thatwnk eellÿen bÿzon mondassal
Secundum Greg Mert istennek el vee
gezót sentenciaÿa zerent . senkÿ eett
ez vÿlagon es az mas vÿlagÿon nem
ewrw̋lhet . De ha eett erw̋l . ott sÿral
-omra meegÿen . ha eett sÿr bankodik
ott nagÿ ewrók ewrómre meegÿen
Azert kÿ mÿnd valazÿon benne -

{99b}
Masod tanwsagwnk leezen arrol
Mÿ oka hogÿ Az teremtó wr isten . eegÿeb
istenÿ hatamassaga zerent nem olʼʼ ÿgh
en akaraa emberÿ nemnek Idwósse
geet meg zereznÿ . mÿnt Cristus Iesusn
-ak zent keennÿanak halalanak mÿatta
kÿt maga alkolmassaggal meg zórózhe
tót volna mynt ollÿan mÿndenhato zent A-
goston doctornak mondasa zerent . xiiij
caᵒ . De trinitate <De> -
Kÿre doctoroknak mondasokbol reea
felelween : tewee azt wr isten veegkepp
-en ÿmez ewt ÿeles okaeert . Elezer .
hozÿank valo bwzgo zeretseegnek
meg mwtatasaert . kyról wgÿ vagÿon
meg ÿrwan Apok j . Qui dilexit nos
et lauit nos a peccatis nostris insanguine suo
kÿ zeretót mÿnket .. es meg mosot mÿn-
ket mÿ bÿneÿnkból . ew zent vereewel .
O zerelmes atÿamffÿaÿ veegÿek ezew
-nkben az istenÿ zeretetnek nagÿ voltaat
mÿ voltaat . melto voltaat : es hall-
ÿok ennen maganak az zent ewange-
liómban eedes zawaat . Ioh . xv . maiorem
charitatem nemo habet . quam vt animam suam
ponat quis pro amicis . et scilicet inimicis suis
Nagÿob zerelmetósseege senkÿnek nÿnch
-en . mÿnt hogÿ kÿ az ew eedes lelkeet vesse
halarra ew baratÿeert ; ha zÿkseegh
meeg ellenseghÿeert ees : Mert wgÿ
olwastatÿk hogÿ wrwnk Iesus meeg
ellenseegÿeert ees ÿmada az zent ke-
reztffan kÿkeert nem ÿmadot volna .
ha bÿzon zerelme hozÿaÿok nem volt
volna .. kÿból zent Agoston doctornak
mondasa zerent azt erthettÿók hogÿ
meeg azokat ees baratwnknak alohok kÿk
haborgatnak . es ÿmaggÿwnk eerettók
Cristus Iesusnak hozÿank valo zerelm
eeról bodogssagus zent Ber . do . megh
emlekózween wgÿ mond .. O aldot ke-
rezttÿen ember . tekeenched . lassad . neezd
ÿol meg . az magass kereztffanak mÿn
dden zegeet bogaat .. kÿn az te eedes m
-eg valtodnak mÿndden taghÿaÿ el-

{100a}
Terÿettenek / zent feÿe es kezeÿ labaÿ
atal verettenek / zent oldala es zÿwe
meg sebesewltenek . es teteÿeetẃl fog
-wan talpÿg tellÿeseeggel veerben
keweródót / O mÿt kewanhatna ember
isteneetw̋l enneel nagÿob valtssagot
dragalatosb arwt . meeltob keenchót
ÿme zerelmes atÿamffÿaÿ mÿnemew
aÿandekokkal vonzon mÿnket hozÿaa
az aldot istennek zent ffÿa / hogÿ mÿ
ees zeressók ewtet mÿnt ew zerete mÿ
-nket ; mert azt fólótte kÿwannÿa mÿ
tewlw̋nk -
Masod okaert akaraa zent vereewel m
-eg valtanÿ emberÿ nemót . Nagÿob
kegÿesseeggel valo hozÿaa vonÿass
-eert / az az hogÿ az teremtó wr isten
az ew zent istenÿ zÿweet lelkeet . ez
halando embernek zÿweewel lelkee-
-wel eeggÿe tehetnee . awagÿ egÿben
ragaztanaa . zent zeretetnek es kegÿes
bwzgosagnak mÿatta . zent Amborus
doctornak mondasa zerent .. kÿt nem keel le
hetetnek aloÿtanÿ : Mert semÿ terem-
tót allat nÿnchen nemesb embernel
kÿt wr isten twlaÿdon az ew zent
ÿsmeretÿre es dÿcheeretÿre teremtót
Annak okaert zent Ianusnak mond
asa zerent . j . Ioh iiij az ew zent lelk
eeból adot mÿnekewnk leelkót . Ar
rol mongÿa . Nagÿ Albert pÿspek . Qui
adheret deo . vnus spiritus est cum eo .
vala kÿ wr istenhez eeggÿesewl zeret
etben : eegÿ leelek leezen ew vele
kÿból azt erthettÿók hogÿ soha emb
-ernek lelke halhatatlan nem volna
Az erek eelettre ffel sem tamadhatna
ha az eeló istennek zent lelkeewel
nem eeltetneek / Meltonak lattateek
azert hogÿ Cristus Idwózeÿtenk tw-
laÿdon maganak valaztanaa emb
erÿ nemót . dragalatus arwnak mÿatta /
Harmad okaert tewee azt wr isten
Emberÿ nemón valo zerelmes ne-
-wezetnek wralkodasaeert : hogÿ m-
-ÿkeppen <.> reegón wr isten az Izrael n-
-epeet egiptombol . farahonak fogssaga
bol kÿ zabadoÿtwan . maganak fog
lalta vala zam zerent . Azonkeppen

{100b}
Anÿazent egÿhaznak ffÿaÿt ees zent ha
lalawal meg valtwan pokolbol . erd
egnek fogssagabol : zent kerezttÿenseeg
nek newezetÿ alat akara wralkodnÿ
ez zegeen istenÿ malaztnak ffÿaÿn / kÿ-
ben ees nÿlwan meg mwtattatÿk
hozÿank valo nagÿ zerelmetes volta .
Neegÿed okaert tewee . kówetsseegh
-nek haznalatus . voltaert Mert zent Ber . do :
mondasa zerent . mÿeert ember nem
alla meg az ÿgassagnak tórweenÿee
ben . De veetkózeek es el eseek : zÿkseeg
keppen wtanna kówetkózeek . az zent
penitencia tartasnak orwossaga . kÿ
-nek semÿ haznalattÿa nem volt volna
ha wrwnk Iesus eerettewnk zent
vereet nem hwllatta volna .. kÿnek mÿa-
tta az zent penitencia meg zentólteteek
Mÿnt pelda ; pokolban az nÿawalÿas
karhoztak erekkee valo penitenciat
tartnak . De semÿt nem haznal vele mert
ew eerettók . Cristus meg nem holt .
Ez vÿlagon kedeeg felótte haznalatus
mert mÿnd pokolnak tÿzeet meg ottÿa
mÿnd meennÿeknek orzagaat meg
nÿerhetÿ . Arrol mongÿa zent Gergel
papa . Az penitencia tartoknak kenÿ
hwllatasok gÿenÿerw̋seegósb<ek> hon
nem az hatalmas kÿralÿoknak tell-
ÿes aztalok / Esmeg wgÿ mond . ha
kedeeg Cristus Iesusnak zent keen zen-
wedeseet zeretettel zÿwnkben hordoz
-ÿok semÿ olÿ nehez . olÿ keserwes
nÿnchen ez vÿlagon . kÿt eedes leelek
-kel el nem zenwedhetw̋nk -
Ewtód okaert tewee . az adossagnak
tellÿesseeggel valo eeleeg teeteleert
kÿról wgÿ mond zent Ambórws doctor .
ha az istenÿ ÿrgalmassagnak . es ÿgass
agnak tórweenÿeet meg tekeenttÿók
Soha eegÿeb nem lehete benne hanem
ennen maganak el kelle ÿewnÿ emb-
-erÿ nemnek meg valtsagara : merth az .
veeghetetlen isten ellen valo : veeghetet
len bÿnnek alnoksagaat . esmeg veeg
hetetlen ÿrgalmassaggal es ÿgassaggal
keelleteek meg orwoslanÿ / O azert zerel-
-mes atÿamffÿaÿ . mÿnemew zolgala
-ttal zeretettel es halaa adassal tartozwnk
az kegÿelmes Cristusnak . kÿ mÿnd ezeeben-
veegÿe -

{101a}
Harmad tanwsagwnk leezen
arrol / Mÿ modon nÿerhettÿók wr ist-
-ennek ÿrgalmassagaat . Cristus zent ha
lalanak eerdemeeból / Reea felelween
zent ÿrasbol . ewt ÿeles wtakat talal
-wnk reea . Esew . hogÿ eróssen keel
az wr istenre keÿaÿtanÿ / peldaat veh
etw̋nk az apro germókókról . mÿkoron kÿ m-
-eg ehózÿk Nem zeegÿenlÿ kÿaÿtanÿ
Apa atte kÿnÿeret . Anÿa atte kÿnÿeret
Azert mongÿa zent Gergel : do : Az nagÿ
meennÿeÿ kÿwansag wtan . nagÿ ÿ-
wólteest kÿaÿtast keel tennewnk : mert
nagÿ mondhatatlan ÿo A''mÿt keer-
-ewnk / Masod / gÿakortaa keel keer-
-newnk : mert gÿakortaa wr isten az
elssew kereest el halogattÿa . megh
keseertween ha alhatatosok vagÿwnk
benne . kÿról zent hwgo pÿspek wgÿ
mond . Ha az elssew sÿralmas kerees
-re meg nem halgattatol : ne zónnÿel
gÿakortaa keernód . mert nagÿ aÿandek
kÿeert essedózól . sok kenÿergeest keel
eerette tennód / Pelda zent dauid psᵒ
Lxxxviij Misericordias domini ineternum
cantabo ? clamorose iterabo : Mÿkoron
bÿnesnek ÿsmertte volna ennen magat
istennek ÿrgalmassaga ala haÿtaa
ennen magaat mondwan . Wr istennek
ÿrgalmassagÿt kÿaÿtom mÿnt erekkee
Mert zent ÿgassaganak swlssagara
nem meree magaat bÿznÿ . Harmad
Hogÿ eróssen bÿzÿeek ember wr isten
-ben . Mert akar mÿnemew ÿot ÿo-
zagot teegÿen ember . ha ÿgaz hÿttel
es ÿo zandekkal nem teezÿ : semÿt nē
haznaal vele . mÿnt meg vagÿon ÿr-
-wan . prima Iacobi . ij fides sine operibus
mortua est et eguerso : mÿnt pelda
mÿkoron ember meg gÿonnÿa bÿn
-eÿt ha nem hÿzÿ hogÿ meg oldozt
-atot leegÿen . Awagÿ hogÿ isten m
eg bochatta leegÿen gÿont bÿneÿt
Semÿt nem haznaal ember vele /
Neegÿed . hogÿ zent alazatossaggal ÿa
-rwllÿok ember wr istenhez . ha azt
akarÿa hogÿ meg halgattasseegh .
Mert meg vagÿon ÿrwan . ij Iac : iiij .

{101b}
Deus superbis resistit humilibus autem dat graciam
Wr isten az keweelÿeknek ellenók aal
Az alazatosoknak kedeeg malaztot aad .
Ewtód wth . ha ember wr istennek zēt
ÿrgalmassagaat kewannÿa meg nÿernÿ
zÿkseeg hozÿaa . hogÿ mÿndden gonoz zo
-kasaat . feslót elkócheet . vezedelmes ee
leteet el valtoztassa . Es lelkÿ ÿozagok
ban kówesse wr istent . kÿról ennek e-
lótte sokat zolttam / mert vala mÿben
leel az wr isten abban ÿteel : zent pal
apostolnak kedeeg mondasa zerent Ebr .
x capitulo Horrendum est in cidere in manus
dei viuentis Rettenetes embernek esnÿ
az eelo wr istennek markaban / O ze-
relmes atÿamffÿaÿ ha ezewnkben veez-
ÿók menee zamtalan gonossagok leeznek
orzagonkeed varasonkeed ez mastanÿ na-
-pokban . es menee zamtalan leelkók el
veznek hewsagus lakodalomnak es
ÿateeknak mÿatta chak isten vethetÿ
zamaat / Hogÿ azert Anÿa zent egÿhaz
az ew ffÿaÿt meg vohatnaa ollÿan
vezedelmes dolgoktwl . az okaert hozÿa
zemewnk eleeben Cristus Iesus zent
keennÿanak halalanak emlekózetÿt
ez maÿ zent ewangeliomban / kyról m
eg emlekózween . wr isten mÿndden
gonoztwl es vezedelemtw̋l meg otalm
azna / meg tartana<.....> ew zent malaz-
ttÿaban . kÿt engheggÿen mÿnekewnk
ees atÿa ffÿw zent leelek erekkewl
erekkee Amen

{102a}

[[]]

{102b}

[[]]

{103a}
ET el kezdetÿk
eztendenkeed valo
vasaarnapnak
ewangelioma .
Elezer Adveenth
elsew wasaarnapÿarol
Ez ewangeliomot ÿrtta megh . Elezer
zenth . Mathe . kenÿweenek hwzon eeg-
gÿed reezeeben .. Zenth Mark . tÿzen
eeggÿed reezeeben .. Zent Lucacz tÿzen
kÿlenczed reezeeben . Zenth Ianos tÿzē
kettó̗d reezeeben : Mÿkeppen azerth zent
Gwillermꝰ et Lÿraÿ Miklos doctorok .
magÿarazÿaak . kezdeteek el ez zenth ew-
-angeliom az ÿdewben . Mÿkoron Idwe-
-zeÿtenk ew embersseghe zerenth volna har-
-mÿncz harom eztendó̗s / es beÿth mas hoonak hw-
-zad napÿaan . <.> az az weeragh vasaar-
napon : Mÿkeppen zenth Ianos ÿrÿa ez .
ewangeliomnak elette : Hosweeth ÿnnep-
-eenek hatod nappal elette . az az . wÿrag
zombaton : ÿdwezeÿtenk Iesus ew tanoÿ
-thwanÿwal . ÿewe Bethanÿaban . hol oth
Martha / es maria magdalena wachoraat
zerezween . zolgalnak vala . ewnekÿ
Hotal kelween azerth kele ffel Iesus .
Bethanÿabol ew tanoÿthwanÿwal <.>
es erede Ierwsalembe ; eth vagÿon
ÿmaran az Zent ewangeliomnak
kezdetÿ Else wasarnap .
AZ ÿdó̗ben
mÿkoron
kó̗zelghetó̗t
vona Iesus es
ÿewt vona
Bethffage
new falwbā

{103b}
olÿvetÿmnek heegÿeere . ottan
azert kÿlde el kettó̗t ew tanoÿ-
-thwanÿ kó̗zzó̗l mondwan : Me-
-nnÿetek el az varasban kÿ tÿ
ellentekben vagÿon : es ottan
talaltok egÿ megh kó̗tó̗t zamart
ew fÿawal . olgÿatok el es hozÿa
-tok ennekem . Es ha kÿ tÿnektek
vala mÿth zoland . mongÿatok
mert wrnak dolga vagÿon veló̗k
es ottan el boczattÿa ewketh .
Az kedeegh mÿnd azonkeppen bel
teleek . hogÿ bel tellÿessednek kÿ
megh vagÿon mondwan . proffeta
atal mondwan . Mongÿatok m-
-egh Sÿonnak Leanÿanak . ÿme
az the kÿralÿod el ÿewt : teeneked
zÿlÿgsseghes ÿlween az zamaron
es ew emptetó̗ ffÿan : El menween
azert a'' tanoÿthwanÿok es wgÿ
teenek mÿnth Iesus megh paran-
-czolaa ewnekÿk : es oda vÿveek
az zamart mÿnd ew ffÿawal . es
reaÿok veteek ew rwhaÿokath
es ewteth fewlw̋l reea ÿlteteek
Az teb sereghek kedeeglen le han-
-ÿaak ew rwhaÿokat az wton .
Nemeellÿek kedeeglen . agakath
zeghdelnek vala az faakrol es le
hannyaak vala az wton : Az teb
sereghek kedeeghlen . kÿk elette es w-
-tanna meennek vala . kÿaÿttÿaak
vala mondwan . Ossanna . az az
dÿczeeret dauid ffÿanak . Aldoth
kÿ ÿewth wrnak neweeben :-

{104a}
[E]z Zenth Ewangeliomnak
ertelmeebó̗l eellÿen tanwssaag-
adatÿk . Elezer : hogÿ ÿdwezeÿ-
-tenk Iesus xp̄us . ew zenth ha-
-lalanak es zenwedeesseenek elette : Ierwsa-
-lemben Iewe . es nagÿ tyztesseegghel foga-
-daak / Leelekzerenth ÿegzÿ mÿnemew
tÿztesseegghel . es eedesseeghes aÿo''tatossaggal
kel fogadnwnk . ÿeween ew zent zÿleÿee-
-nek aldot zenth meeheben : es mÿnd annÿ
hozÿank valo ÿo teetemeenÿeró̗l . meelÿ nag̋
erwendetó̗s es vÿgassagos halalatossagoth
kellÿen adnw̋nk .
Masod tanwsaagh : Ierwsalemben valo
ÿewetelÿn ertetÿk Atÿa wr Isten zenth
ffÿanak ez wÿlagra valo ÿewetelÿ : zēt
zerelme . es ÿrgalmassaga : hogÿ ez zegen
el teewedet vÿlagot . meg keresnee es ÿd-
-wezeÿtenee : Az zenth ewangeliom mon-
-dasa zerent ÿewe elezer olÿvetÿmnek
-hegÿeere : kÿn magÿaraztatÿk Azzonw-
-nk zÿz marinak zeplótelen zent mee-
-hee : zent hÿthnek eresseegheerth . Masod
-zer . ew meennÿeÿ<..>ekre valo zent <.>elmeel-
-kó̗deeseenek magassagaert . Harmadzer
zenth leelek malaztÿanak sok keppen va-
lo veeteletÿeerth zent Isaÿas ꝓpthanak mondasa zerent kÿ
mÿat megh alda-
-teek mÿndden azzonÿallatoknak kózótte
Harmad tanwssaagh .
Az zent tanoÿthwanÿokon kÿketh Iesus
Ierwsalemben kÿlde . <Erd> ertethnek eegghó̗
lampasok : Awagÿ az zenth predicatorok
Ierwsalem <.>varasaan kedeegh ez vÿlagh
kÿnek megh walth<s>sagara xp̄us Iesus
meenÿbó̗l le zalla : es megh fordoÿta-
-ssaara az zenth apostolokath . predicalla
-nÿ <boczataa :> bochataa .
Neegÿed tanwssaagh <hogÿ> az <...> zama-
-ron es ew ffÿan ertethnek ermberÿ nem-
-nek mÿndden nemzethsseeghÿ . kÿken
mondatÿk xp̄us . ÿlth leennÿ . merth
ew zent mondasa zerent . kÿketh walaz-
-ta wr . Isten az erek bodoghssagra . m-
-ÿnd sÿdosaghbol mÿnd az poganssag<h>bol

{104b}
Az zenth Apostoloknak es eegÿeb ke-
-zenseeghes zenteknek predicallasokra
hÿweenek Idwezeÿtenkben es ez zenth
keerezttÿen hÿthben
Ewtód tanwsaagh : Merth monda Iesꝰ
az tanoÿthwanÿoknak . ha kÿ kerdend
mongÿatok wrnak zÿksseeghe vag̋on
veló̗k : Leelekzerenth az zamarokon erth
-tethnek mÿndden bÿnes . lelkek / kÿk
teremteesnek meltossaga zerent / es megh
walthssaghnak eerdeme zerent : zÿkseeghe-
-sek wr Istennek dÿczeeretÿre . Merth
wg̋ mond zent Isaÿas ꝓpthanak atala
Nem en akaratom . az bÿnesnek el we-
zeese De hogÿ . megh terÿen es eellÿen /
Azerth mondaa zenth Zakarÿas ꝓptha
es ez zent ewangeliomba : Mongÿatok
azth Sÿonnak leanÿanak . az az . Ieru-
<-semben> salemben valo hÿw neepeknek .
Iÿme el ÿewth az the kÿwansagos
kÿralÿod : kÿt reeghtw̋l foghwa vaartal
Azonkeppen mastan . es koronkeed ÿwó̗l-
-tÿk kÿaÿttÿak . Anÿa zent egÿhazban
az predicatorok : O zegheen bÿnes nee-
-pek ne akarÿatok feelnÿ : kó̗z<.>el vag̋on
mÿ hozÿank az wr Isten . es welw̋nk
lakozÿk : chak gÿonnÿatok meg bÿnete-
-keth es tarchatok penitenciat . kethseegh
-nel kÿl ÿdwó̗zwltó̗k / Vala kÿ azert
malazthban eel es lakozÿk . oth ÿelen
vagÿon az wr Isten .
De ÿaÿ kÿsokath vannak ez mastanÿ
ÿdó̗ben kÿk az ew enghedetlenseegheknek
es gonoz bÿneknek mÿatta / el ÿdeghew
-neÿtetteek ew tw̋ló̗k es el tawoztattaak
az <ew> Wr Istenth es ew zenth malaz-
-ttÿaat / kÿknek nem keellemetes az pre-
-dicacio . az zenth Iraas / es eegÿeb lelkÿ
ÿozagok / El hattaak az ÿdwesseeghnek
wtaat<.> : es az meennÿeÿ dÿczó̗sseegh-
-nek ew nagÿ bodogh . lakodalmarol
el felethkeztenek : Oh <...> meelÿ bo-
doghtalanok az ollÿanok kÿk eeth ez
vÿlagon Istennel kÿl akarnak eelnÿe
es . holtwk wtan az erek pokorra vÿtethnek
kÿtewl wr isten mÿndden kerezttÿent //
otalmazÿon

{105a}
Masod vasarnap .
[E]Ez ewangeliomoth ÿr-
tta megh . zenth Lucacz
kenÿweenek hwzon ee
-ggÿed reezeeben .. Zenth Mathe hwzon
neegÿed reezeeben : Zenth Mark tÿzen
harmad reezeeben ; Es ez zenth ewan-
-geliomnak leen eredetÿ : mÿkoron ÿdwe
-zeÿtenk volna harmÿncz harom eztendó̗s
Beÿth mas honak hwzon ketted napÿā
Ez zenth Ewangeliomnak elette . mÿnt
zent lucacz . ÿrÿa . azon Capitulomban
ÿewendew keppen megh mondaa wrwnk
Iesus es megh ÿelentee az wtolso ÿteelet
-nek ÿewetelÿth es ÿdeÿth : mondwā
Neep . neep ellen . es orzaag orzaagh
ellen tamad . es feld ÿndwlasok naǵ
-ÿok leeznek helÿzerent . Dó̗gh halalok
ehsseeghó̗k es menÿbó̗l valo rettenetes
-seeghek . es nagÿ chodaak leeznek : Ez-
wtan kezdetÿk el ÿmaran az zenth
ewangeliom
Ewangeliom
[A]z ÿdó̗ben
monda Iesus
ew tanoÿt
-wanÿnak
Leeznek cho-
-daak napbā
holdban es
cÿllagogban . es fewldó̗n neepek-
-nek nÿomorwsagok leezen tengherÿ zen-
-gheesnek es habnak habozodasa
mÿat . megh zaradwan emberek
feelelemnek es varankozasnak
mÿatta . kÿk ÿewendó̗k mÿnd ez
zel<ÿ>es vÿlagra . Meegh az meen-
nÿeÿ eró̗k es . megh ÿndwlnak . Es
akkoron megh lattÿaak embernek
fÿath : ÿeween feenes kó̗dben nag̋

{105b}
Hatalmason es felsseeghessen : Ezek
kedeegh mÿkoron el kezdetennek
Tekeenchetó̗k el . es emellÿeetek ffel
tÿ feÿeteketh . merth el kó̗zelghet
az tÿ megh walthsaghtok . Es mōda
ewnekÿk eellÿen hasonlatossagot . Tekeenczee-
-tek megh az fÿghe faat . es mÿnden-
fakat . mÿkoron ÿmaran gÿmelchet
hoznak ew magokbol : twggÿatok
hogÿ kó̗zel vagÿon az nÿaar . Azō-
-keeppen tÿ ees . mÿkoron latangÿa-
-tok mÿnd ezeketh bel tellÿessedÿ /
twggÿatok merth kó̗zel wagÿon
Istennek orzaga : Bÿzon mondō
tÿnektek merth el nem mwlÿk ez
nemzethsseegh : mÿglen mÿndenek
bel nem tellÿesednek . Meenÿ es
fewld el mwlnak : az en bezeedÿm
kedeegh el nem mwlnak -
Ez zenth ewangeliomnak ertelmeebó̗l eel-
-ÿen tanwssaagh adatÿk ; Elezer . merth ez
sok rettenetes chodakon kÿketh ÿdwezeÿtenk
kÿ ÿelente / bel keel tellÿesednÿ az nagÿ weeg
-sew ÿteeleth napÿanak elette / Hogÿ az
feenes nap megh <hom.> seetetewl . az hold
nem aggÿa ew vÿlagaath ⁊c . Az napon
ertetÿk lelekzerent . Idwezeÿtenk Iesus
kÿró̗l Zenth Malakÿas ꝓptha wg̋ mond
Tÿnektek kÿk feelÿtek wr Istent tamad
ÿgassaghnak napÿa az az . xp̄us Iesus / Az
holdon ertetÿk Anÿazent egÿhaaz / merth
mÿkeppen . az hold . az naptw̋l veezen vÿla-
gossagot . Azonkeppen Anÿazent egÿhaaz
Wr Iesus xp̄ustwl veezen zent malazth-
-nak vÿlagossagaat : Az fenes cÿllagokon
ertethnek zenth hÿthben eelew hÿw kere-
ztÿenek ; kÿk koronkeed enghedelmesek
wr Istennek zenth parancholatÿnak . es
ewk ez wÿlaghÿ eeleteketh reendelteek
mÿnth keellemetesek lehethneenek wr
Istennek zenth zÿneenek eletthee /

{106a}
Masod tanwssaagh : mÿkeeppen mÿn
denek megh homalÿosodnak es megh ha-
-borodnak Az nagÿ ÿtelethnek elette : Mert
az ÿgassaagh . es ÿgassaghnak napÿa . az az
mÿ wrwnk Iesus Emberekben megh ho-
-malÿosodÿk : es az ew zent zerelme megh
alwzÿk . p̄dicallaas es ÿozagos teetemee-
-nÿek anÿazent egÿhazban megh zennek
Az cÿllagok es menÿbó̗l le hwlnak . mert
sok kereztÿen neepe<e>k es aÿo''tatos emberek
ew Iambor eeleteketh hattra haggÿaak
Anÿa zenth eegÿhaznak <es> mÿndden zent
-sseegh zolgaltataasa . megh ző̗nÿk / zent daniel
proffetanak mondasa zerent /
Harmad tanwsaagh . hogÿ az napon .
holdon es cÿllagokon ertetÿk anÿa zenth
eegÿhaznak harom reend belÿ allapattÿa
Az . Nap ÿegzÿ az egÿhazÿ feÿedelmeket
kÿk tartoznak mÿndent megh vÿlagosoÿ
tanÿ kereztÿen zenth egÿhazban . bó̗lchess
eeghókkel tanwsaagh teetelekkel es ÿo
eeleteknek peldaÿawal / Az hold ÿegzÿ
Az parasth wrakath es feÿedelmeketh
kÿk koronkeed waltoznak ew allapotÿok
-ban / mÿnd az hold ew forgasaban . Az
Cÿllagokon kedeegh . Az zegheen eeggÿegÿẃ
neepeketh : Leelek zerent kedeeghlen
lattÿok mÿndden allapa<.>tokban ez vÿ-
-laghnak hamar valo el veeghezetÿth
Merth az egÿhazÿ feÿedelmeknek ew
twdomanÿok es ÿo peldaÿok nem vÿ-
-lagosoÿth . Ez vÿlaghÿ feÿedelmeknek
hatalmassagok tellÿes weer onthassal .
Az zeegheen neepeknek es ew yo eelett
-ÿó̗k felette ÿghen el tawozot az meen-
-ÿeÿ zenth eelethnek kő̗wethsseeghetw̋l
Neegÿed tanwssaagh .
Wgÿ mond az zenth ewangeliom Mÿ-
-koron mÿnd ezeketh <lattÿatok> latangÿatok be tellÿe-
-sednÿ / Emellÿeetek ffel tÿ feÿeteketh az
mennÿeknek orzagara .. az az vÿdamwl
lÿon megh tÿ zÿwetek : es tekeeczeetek
megh az tÿ megh . walthsag<h>tokat . mÿke
-ppen es meelÿ draga arwal megh w-
-<...tok> altatatok mÿnden bÿnbó̗l : mÿndden halal-

{106b}
-nak terheebő̗l es erek karhozathnak atok-
-ÿabol . es vezedelmeebó̗l : ez wÿlaghnak
kegÿelmes megh waltoÿa mÿath : Az-
erth ÿmaran azth warÿaatok mÿnden
aÿo''tatossaggal . mÿndden eedesseegghel
mÿndden zent zeretethnek gherÿedetessee-
gheewel .. Mÿkeppen zenth Agoston
doctor mongÿa . Wgÿ kel embernek
eelnÿe ez wÿlagon hogÿ ha mÿn[t] ez maÿ napō
lenne . Es ez maÿ napon ÿewne el az
Aldoth bÿro ez vÿlaghnak ÿteeletÿre
Harmadwasarna-
-pon :
[E]Z ewangeliomot ÿrtha meg
zenth Mathe ewanᵗᵃ
kenÿweenek tÿzen eegÿed
reezeeben . Es leen erede-
tÿ mÿkoron ÿdwezeÿtenk Iesus vona
harmÿncz eegÿ eztendó̗s : karaczon ha
-nak tÿzen harmad napÿaan : Ez zent
ewangeliomnak elette wgÿ ÿrÿa ezen
zenth Mathe . eennek elette valo Capito-
-lomba . hogÿ ÿdwezeÿtenk monta lee-
gÿen ew zent tanoÿthwanÿnak . kÿ tÿte-
-keth veezen enghem weezen . Es kÿ en-
ghem weezen .. veezÿ azth kÿ enghem
boczatot : Ha kÿ ꝓphat veend ꝓffetanak
neweeben .. profeetanak eerdemeeth vezÿ
Ha kÿ veend ÿgazat ÿgaznak newee-
ben ; ÿgaznak eerdemeet veezÿ : Es kÿ
ÿtalth adand . ezek kó̗zzó̗l mÿnnel kÿs-
-sebnek egÿ hÿdegh pohaar vÿzeth .
czak tanoÿthwannak neweeben ..
Bÿzon mondom tÿnektek nem veztÿ
el eerdemeeth . Ÿmaran ennek w-
-tanna kó̗wethkó̗zÿk az zenth ew-
angeliom :
Ewangeliom

{107a}
[A]Z ÿdő̗ben
mÿkoron
hallotta v-
-ona Ianos
az fokssagh-
-ban Cristus
-nak teetem-
eenÿeet . el kÿldween kettó̗t ew
tanoÿthwanÿ kó̗zzó̗l monda ew
-nekÿ . Te wagÿ ee : kÿ ÿewendew
wagÿ : awagÿ eegÿebet varÿwnk
Es felelween Iesus mondwan ew
nekÿk . El men<ÿ>ween mongÿatok
megh Ianosnak kÿketh lattatok es
hallottatok . Vakok lathnak . Sa-
-ntaak ÿarnak . poklosok tÿztwltat-
-nak . Sÿketek halnak . hallottak
ffel tamadnak . zeeghenÿek ewange-
-liomot hÿrdethnek . Es bodogh az
kÿ megh nem tantorodandÿk en-
bennem . Azok kedeegh el menweē
Kezde Iesus bezeellenÿ az sokassag
-nak . Ianosrol . Mÿre m<e>eneetek
-kÿ az pwztaban lathnÿ : zeel mÿat
ÿngadozo nadath ee ? De mÿre mee-
-neetek kÿ lathnÿ : Lagÿ rwhaÿaban
ewtó̗zet emberth ee ? ÿme kÿk lag̋
rwhaban ewtó̗znek kÿralÿoknak ha
-zokban vannak De mÿre meenee-
-tek kÿ lathnÿ . proffetat ee ? en ees
mondom tÿnektek : nagÿobbat es hon-
-nem proffetat . Mert ez az : kÿró̗l ÿr-
-wan vagÿon . ÿme en el boczatom
en angÿalomat te zÿnednek elette
kÿ megh zerzÿ az te wtadath the
elótted -
Ez zenth Ewangeliomnak ertelmeebó̗l
eellen lelkÿ tanwssaagh adatÿk Elezer .

{107b}
Leelekzerent Zenth Ianos baptistan erth-
hetw̋nk mÿndden hÿw embereketh kerezth-
tÿensseeghben kÿk wr Istennek zenth m-
-alazttÿaban lakoznak .. Merth az Ianos
magÿaraztatÿk . kÿben Istennek malaztÿa
lakozÿk . kÿró̗l zenth paal wg̋ mond
Nem twggÿaatok ee ? merth az tÿ testetek
zenth lelek wr Istennek temploma
Hogÿ kedeegh zenth Ianos az temleczben
foghwa tartateek / ÿegÿzÿ az zegheen
bÿneeseketh kÿk wr Istennek zenth m-
-alaztÿabol bÿnben az az erdeghnek fo-
ghssagaban esnek : kÿk semÿ hatalmass-
aaggal . semÿ eró̗wel . es orwossaggal .
kÿ nem zabadwlhathnak hanem czak
Wr Istennek zent malaztÿanak ereÿwel
Masod Tanwssaagh
Bÿzon dologh zenth Agoston doctornak
mondasa zerent . hogÿ senkÿ ez wÿla
gon bÿnneel kÿl nem eelnek : Es zēt
Iobnak vallassa zerent . Nÿnczen ollÿ
ember ez wÿlagon hogÿ kÿ bÿnnel
kÿl volna . Azerth ÿdwesseeghnek
zÿksseeghe alatt : vala kÿ megh akar .
ÿgasswlnÿ ew bÿneÿbó̗l . zenth Ianos
peldaÿa zerent : penitenciara foghÿa
ennen magaath . es eremesth halgassa
wr Istennek bezeedeet . az az : a' zenth
predikacioth . Mÿkeppen az eedes wr
Istennek zenth ffÿa wrwnk Iesus
zenth keennÿawal halalawal ez ze-
gheen wÿlagot megh valtotta . es
Annak wtanna : mÿkeppen ez wÿla-
got ew kemeensseeghes sentenciaÿanak
atala . megh ÿteelÿ : kÿnek mÿnd
megh fÿzethween ew eerdemeeth ew
teetemeenÿe zerenth : hol oth gonozok
-nak az erek ÿaÿ vezÿknek eerde-
meeth . AAggÿa Ioknak kedeegh
az erek eremnek . es weeghetetlen
bodoghssaghnak dÿczó̗sseegheeth aggÿa
kÿth kezdethw̋lffoghwa megh ÿgÿeerth
az az . ew eedes zenth zÿnró̗l zÿnre
valo Istenÿ latasaath .-

{108a}
Harmad tanwssaagh
Hogÿ ha kÿ ÿmaaran ez wÿlagon va-
-lo eelteeben . erdeghnek kÿzleletÿnek
es testheenek fwldalassa mÿat magat
gonossaghtwl megh nem tartotta . es az
ellenseeghnek keenos kó̗teleeben eÿtette
ew lelkeeth . zÿweeth : Ha megh akar
zabadwlnÿ. zÿksseegh hogÿ ew gonos
zokassaath el haggÿa . magaat peniten
-ciara foghÿa / Es Ez dÿczewsseeghes
zent Ianossnak . pelda zerent eremesth
halgassa wr Istennek ew teetemeenÿeet
Annak wtanna kÿlgÿen el ew tanoÿ-
thwanÿ es zolgaÿ kó̗zzó̗l kettó̗th . Iesus-
-hoz .. kÿk mondathnak aÿoÿtatos ÿma-
-czaknak . es zenthsseeghes teetemeenÿe
nek ; Awagÿ ÿo teetemeenÿ . es ÿo
akarath . Es kergÿe megh az eedes
ÿdwő̗zeÿtew ÿesusth . Te wagÿ ee
kÿ ÿewendew vagÿ az en halalom-
-nak napÿaara . awagÿ masth kel
warnÿa . kÿ megh otalmazÿon az
erek karhozattwl / kethsseeghnel kÿl
azerth mÿndden ez eellÿen peniten-
-cia tarto aÿo''tatos leleknek megh
felel az eedes ÿdwezeÿtew Iesus . m-
-erth megh boczattÿa ew bÿneeth . ew
lelkeet zÿweet megh wÿlagosoÿttÿa
zent malazttÿawal / es erdeghnek
fogssagabol kÿ zabadoÿttÿa / es ew
halalanak wtanna <es> reezth aad
ewnekÿ az ew zerethew zentÿwel
az erek dÿczewsseeghnek bodogh ere
-meeben / hol nagÿ kÿwanattal la-
-ttÿa az ew zenth Istensseegheenek
zeep zÿneet . mÿnd erekw̋l erekkee
Negÿed Vasarnapon
Aduentban .

{108b}
[E]Z ewangeliomoth
ÿrtta megh zenth Luc .
kenÿweenek harmad
reezeeben . Es leen
kezdete az ÿdó̗ben . mÿ-
koron ÿdwezeÿtenk Iesus volna harm-
ÿncz eegÿ eztendó̗s / zenth Gÿergÿ
hawanak tÿzen ewtó̗d napÿaan .
Ez zenth ewangeliomnak elette m-
-ÿnth zent Lucach ewangelista ÿrÿa
az fewlw̋l megh ÿeǵzeth Capitulom-
-ba . Tÿberius chassaar wrassaganak
tÿzen ewth eztendeÿben : kÿnek ÿ-
-deÿben az eedes Iesus xp̄us zenwe
-de : Azon ÿdó̗ben leen . mÿkoron Ianos
baptista vona harmÿncz eztendó̗s es
p̄redicallana . az pwztaban es kerezt
tó̗llne<.> . az Iordan vÿze melleth : mÿert
mÿndden reend belÿ neepek kethseegh-
ben volnanak ew rola . ew zÿletees
eenek es eeleteenek zenthsseeghes
voltaeerth .. Netalantan ew volna az
Cristus kÿ megh ÿgÿeertetó̗t vona
az terweenben : Izraelnek neepeenek
hogÿ bÿzonssagot veeneenek eennen-
maganak vallassabol . valaztanak
Irastwdo bewlcz neepeketh . es hozÿa
kÿldeenek hogÿ megh kerdeneek kÿ
volna .. ÿmaran ez wtan vagÿon
kezdetÿ az zenth ewangeliomnak /
Ewangeliom
[A]Z ÿdő̗ben
kÿldeenek
el az sÿdo n-
-eepek Ierw-
-salembő̗l pa-
-pokat es le-
-uitakat Ia
-noshoz hog̋
megh kerdeneek ewteth Te kÿ
wagÿ . Es megh vallaa . Es megh

{109a}
Nem tagadaa . Es megh vall-
-aa mert en nem vagÿok cristus
Esmegh . megh kerdeek . kÿ vag̋
azert . ÿllÿes wagÿ ee the . Es
monda . nem wagÿok . Proffeta
vagÿ ee the . es felele . nem . M-
ondanak azert ewnekÿ . Kÿ vag̋
hogÿ valazt vÿgÿw̋nk azoknak
kÿk bochattanak mÿnketh . mÿth
mondaz tēmagadrol . Monda . En
kÿethlenben kÿaÿtonak zozattÿa
vagiok ÿgazohatok megh wrnak wtaat
mÿkeent megh mondotta Isaÿas
proffeta . Es kÿk bochattathwan
valanak . az zerzetes sÿdok kó̗zzó̗l
valanak . Esmegh kerdeek ewteth
es mondanak ewnekÿ . haat mÿre
kereztelʼʼz . ha the nem vagÿ Cristus . sem
ÿllÿes . sem proffeta ? felele ewnekÿk
Ianos mondwan . En kereztelek vÿ-
-zben . De tÿ kó̗ző̗ttetek vagÿon . kÿth
tÿ nem twttok . ew az kÿ en wtan-
-nam ÿewendew . kÿ en elettem lett
kÿnek nem vagÿok meelto . hogÿ ew
Sarwÿanak kő̗teleet megh olgÿam
Ezek leenek Bethanÿaban yordan
wÿze elʼʼwee . hol ott Ianos kereztól
vala .-
Ez zenth ewangeliomnak ertelmeebó̗l ee
llÿen tanwssaagh adatÿk . Elezer az pap-
okon es az <..> yrastwdokon kÿ Ianos-
hoz valaanak boczattathwan ertethnek
Ez wÿ terweenben valo predicatorok
kÿk koronkeed bochattathnak an̋azent
egÿhaztwl p̄dÿcallanÿ : hogÿ az zee-
-ghen neep kó̗zó̗t hÿrdesseek koronkeed
az eegÿ eelew Istennek tő̗rween̋et<.>
Azerth Ianoson meeltan ertethnek
Istennek zenth malaztÿaban eelew
hÿw̋ kereztÿen neepek / Towaba

{109b}
Mÿkeenth Ianosnak mondaak . Te
<kÿ> wagÿ ee az xp̄us . ÿllÿees es ꝓptha
Es felele nem vagÿok . Leelkÿ ertelem
zerent ez zenth Ianosnak peldaÿa zēnt
Vala kÿ ennen magaat megh akarÿa
ÿsmernÿe : megh akarÿa órÿznÿ es
tartanÿ . hogÿ wr Istennek zent ma-
-lazttyaat el ne vezessee . koronkeed ennen-
magaat alazatossag<h>ban tarczÿa es
mÿnden ÿora meeltathlannak aloha
Es se hatalmassagaba ne bÿzÿeek : sse
bő̗lchesseegheeben sse eeleteenek zenthssee-
-gheeben . Mÿkeent nemeelÿ ke<e>wee-
lÿek dÿchekő̗dnek ez vÿlagh zerenth
ew hatalmassagokban / Nemeellÿek
ew eeleteknek zenthsseeghekben . mÿ-
-keenth az . keepwtalook . Nemeellÿek
ew belchesseeghekben mÿkent az hew
dÿchewsseegh zeretók . De bodoghssagos
zenth Ianos mÿkeent ÿozagos es mal-
-aztos ember . Nem akara sem ew hatal-
massagaban dÿchekó̗dnÿ. mÿkoron azt
felelee . Nem vagÿok en az10 xp̄us / sem
ew eeleteenek zenthsseeghes voltaban
mÿkoron azth mondaa . Nem vagÿok
en ÿllÿes / Sem ew bó̗lchesseegheebē
mondwan . <.> Nem vag̋ok en ꝓptha
twdnÿa ÿllÿk : kÿth az ÿras zerent
warnak . Masod tanwssaagh
Ezenkeppen kel mÿndden ÿdwó̗zw̋lő̗
leeleknek teennÿ : hogÿ mÿgh ez wÿ-
lagon eel nem kel ennen magaat fel ma-
-gaztathnÿ sem mwtogathnÿ : sem hatal-
massagaban . sem zenthsseegheeben . sem
bó̗lchesseegheeben . Merth wǵ mōd wr Isten .
zenth Iēmias ꝓpthanak zaÿa atal .
kenÿweenek kÿlenczed reezeeben . Ne
dÿchekó̗ggÿeek az bó̗lcz ew bó̗lczesseegh-
-eeben . se az eró̗ss ew eresseegheeben
se az <g> kazdagh ew kazdaghsagaban
De abban dÿczekó̗ggÿeek ha twd es
ÿsmeer enghemet : Mert en vag̋ok

{110a}
Kÿ ÿrgalmassagot Iteeleteth es ÿgass
-agot teezek ez feldő̗n . Merth ezek kelle
-metesek ennekem azth mongÿa az wr
Isten : Towabbaa . az hatalmasokrol wg̋
vagÿon megh ÿrwa : bó̗lch eeggÿk kenÿ-
-weeben . hogÿ az hatalmasok hatalmas
keenth es . zenwednek az mas wÿlagon
Towabbaa az keep wtalokrol zenth Mathe
ewangeliomanak hatod rezeeben wgÿ
mond . bÿzon mondom tÿnektek . merth
el vetteek erdemeeth . Towabbaa Ez
wÿlaghÿ bó̗lchesseeghró̗l zenth pal apostol
wgÿ mond . Ez wÿlaghÿ bó̗lczesseegh
Bolondssagh wr Istennek elette .-
Harmad tanwsaagh .
Mÿeerth zenth Ianos megh tagadaa
kÿnek aloÿttÿaak vala . Vezteksseegh
-nek kedeegh bÿzon vallassawal kÿ
ÿelenthe . kÿ vala . mondwan . Ego
vagÿok az pwztaban kÿaÿto zoo .
Azonkeppen kel teennÿe mÿnden hÿw
leleknek . ez wÿlagon ez zenth Ia-
-nosnak peldaÿa zerent / hogÿ fellÿeb
magaat annaal ne aloÿa mÿnth
wr Istentw̋l erdemlette : Az zenth
malaztot kedeegh el <..> se enÿezÿee
kÿwel ewteth wr Isten zeretthe . ez
vÿlagh zerent . De wgÿ eellÿen ve-
-le hogÿ az wr Isten dÿcheertesseek
mÿatta / mÿkeent zent Mathe ÿrÿa
Negÿed tanwssaagh
Az zenth Irasban Neeg̋ felee zozatot
talalwnk kÿlemb kÿlemb ertelemre
Elsew zozatot talalwnk feelelemnek
zozattÿaat . Mÿkoron wr Isten zola .
adamnak paradÿchomba / mondwan
Adam Adam hol wagÿ : Es felelween
monda . hallaam wram az the zola-
-sodat es el reÿtteem ennen maga-
-math . mÿerth hogÿ mezeÿtelen vol-
-neek : Lelek zerent Adamon ertetÿk
mÿndden bÿnes ember . kÿ mÿkoron
wr Istennek zent paranczolattÿat meg
tő̗rendÿ . ottan el veztÿ wr Istennek

{110b}
Zenth malazttÿaat : es ew artathlan
saganak rwhaÿat / kÿketh mÿnd add-
-eglan sem leelhet meg mÿg peniten-
-ciat nem tarth . kÿró̗l wgÿ vag̋on
meg ÿrwa Bodogh az kÿ ew
artathlan rwhaÿaat megh otalmazza
hogÿ mezeÿtelen ne ÿarÿon
Masod zozat lelettetÿk sÿralmas
es tó̗redelmes zozath<nak> . Ez kedÿghlen
leezen mÿkoron ember ew veethkeÿt
megh ÿsmerÿ . es sÿralmas zozatokkal
megh mosogattÿa ew lelkeeth .
Harmad zozat lelettetÿk . megh ÿÿeztew
zozath<nak> : Mÿkoron wr Isten megh
Iÿeztÿ az megh vakwlth bÿneseketh kÿ
lemb kÿlemb rettenteesekkel . hogÿ kÿ
terneenek ew gonossagokbol .
Neegÿed : zozath mondatÿk vÿgazta-
lo zozath<nak> : Mÿkoron ember ÿo
bezeedet haal az erek bodoghsaghnak
eremeeró̗l . zeep woltaró̗l es vÿgasagarol
es ember ffel emw̋l raytta es gÿakortaa
gondolkodÿk fohazkodÿk mennÿek-
-nek orzagara . kÿt mÿndennek
aggÿon Atÿa fyw zent lelek . Amen
Olwastatyk karachon
eeyel
[E]Z ewangeliomot ÿrtta
megh zenth Lucach
kenÿweenek masod rezee-
-ben . es leen kezdetÿ ÿd-
wezeÿtenknek <..> elsew eztendeÿbē
karaczon hawanak hwzon eeggÿed
napÿan Ez ewangeliomnak elette
emlekó̗zÿk arrol . zent Lucach mÿ-
-keppen <z> fogantateek zÿleteek es kór-
-nÿw̋l metelteteek zent Janos baptᵗᵃ .
Es zenth lelekkel bel teleek meegh
ew annÿanak meehetw̋l foghwa .
es az pwztaban lakozeek mÿnd / ad
deegh mÿgh az kerezthsseeghnek ma-
laztÿaat veevee menÿbó̗l : Eeth va-
gÿon ez maÿ zenth ewangeliomnak
kezdetÿ .
Ewangeliom

{111a}
[A]Z ydő̗bē .
kÿ adateek
az parancz
-olat . Aug
-ustus Cza-
-zartwl . ho-
-gÿ megh ÿr-
-attathneek
awagÿ zamlaltathneek mÿnd
ez zeel<ÿ>es wÿlagh : Es elsew zam-
-lalaas kezdeteek el Sÿriabelÿ
feÿedelemtw̋l Cirinustwl : es mee-
-nnek vala mÿndnÿaÿan hogÿ val-
-lasth teenneenek kÿmÿnd ew wa-
rasokban / ffel meene azerth Ioseff
-es Galÿleabol ew varassabol .. Naz-
-arethbő̗l . Iudeaban Dauidnak va-
-rassaban kÿ neweztetÿk Bethleem-
-nek : azerth hogÿ ew es volna . da-
-uidnak hazabol es nemzeteebő̗l
hogÿ vallasth tenne Mariawal
ewnekÿ ÿegzeth nezkő̗s felesseeghe-
-wel . Leen azerth hogÿ mÿkoron
oth volnanak . bel teleenek ew nap-
-ÿaÿ hogÿ zÿlne : Es zÿlee ew eegg-
-ÿethlen egÿ ffÿaat . es rwhachkak
-ban bel takargataa : es helheztetee
ewtet az ÿazolba . mert nem vala
ewnekÿ eegyeb helÿe az zeenben
Barom paztorok es valanak azon
tartomamba vÿgÿazwan es órÿz-
-ween az eeÿnek cheendesseegheeth
ew barmok feleth . Es ÿme wr Istē-
-nek angÿala megh alla ew fó̗ló̗ttó̗k
es Istennek feenesseeghe kó̗rw̋l vevee .
ewketh . es megh feelelmeenek nagÿ
feelelemmel Es monda ewnekÿk az
angyal . Ne akarÿatok feelnÿe :
ÿme hÿrdetók tÿnektók nagÿ eremet

{111b}
Meelÿ erem lezen mÿnden neepnek
merth zÿletót tÿnektek ez maÿ napon ÿdw-
ezeÿtew : kÿ mondatÿk wr Cristusnak
Dauidnak varassaban : Es ez yegÿe
tÿnektek Leltek egÿ kÿs zÿlóttet rw-
-hachkakban bel takargathwan . es
helÿheztethween az ÿazolban : Es
azonnal leen nagÿ sokassaagh az
angÿallal meennÿeÿ sereghek dÿch-
eerween wr Istent es mondwan . Dÿ
-chewsseegh magassaghban wr Istennek
Es felden bekesseegh ÿo akaro emberek
nek
Ez zenth Ewangeliomnak ertelmeeból
eellÿen tanwssagot vehetw̋nk . Lelekzēnt
Az Augustus chazaaron erthettÿók . wr-
-wnk Ihūsth xp̄ust kÿ az ewbenne hÿwók
-ben megh ő̗reg<h>beÿtÿ az ew zent malaz-
-ttÿaat . es az erek dÿchó̗sseeghnek erdemeet meg
zaporoÿttÿa
Hogÿ kedeegh egÿ feÿedelemsseeghnek w-
-rassaga alaa essót vala . mÿnd ez vÿlag
mÿkoron xp̄us ez wÿlagra zÿleteek
Meltan ÿegzÿ . Beda doctor mondasa
zerent : hogÿ az aldot xp̄us Iesus vala
ÿewendó̗re az nagÿ wr . kÿt mÿnd ez
wÿlagh ÿmadna es kő̗wethne mÿndden tyztólettel
Hogÿ kedeegh mynd ez vÿlagon nagÿ
bekesseegh vala . az ÿdó̗ben : ÿe<z>gzÿ azt
az az . wrvnk Iesusth kÿnek ezek beke
-sseeghót kel vala zeróznÿ . mÿnd men-
-nÿen mÿnd fóldón : mÿnd Isten kó̗zó̗t
mÿnd angÿal kó̗zó̗t . es ember kózót
kÿró̗l zent pal wgy mond effesombelÿeknek
ÿrth leweleenek masod rezeeben . Ew
leen az . <kÿ> mÿ bekesseeghw̋nk . kÿ m-
-ÿnd az Istenÿ termeezetót es az emberÿ
termeezetót eeggÿee tewee . Kÿró̗l wg̋
ÿraa Zenth Isaÿas . kenÿweenek kÿlen-
-czed reezeeben . Meg sokasswl az ew
bÿrodalma es bekesseegheenek nem lezen
weghe : kÿt ÿmaran ÿol latwnk . be tellyesewltnek lennÿ
Hogÿ kedeegh mÿnd ez zeles vÿlaag
meg zamlaltateek . mÿkoron zÿleteek
foldon .

{112a}
Az es meltan ÿegzee Idwezeÿtenket
kÿnek mÿndent bel kel vala ÿrnÿa az
eeló̗ kenÿbe : kÿró̗l zent dd az zoltaar
kenÿbe wgÿ mond . Az the kenÿwedben
mÿndenek bel ÿrattathnak wr Isten . kÿ-
ró̗l zent ghergel doctor wgÿ mond : Mÿth
akar <wgÿ mond .> mondanÿ hogÿ ÿdwezeÿtenknek
zÿleteese koron mÿnd ez vÿlag meg ÿratta-
-tÿk . Hanem hogÿ . az ÿew vala testhben .
kÿ az ew valaztot hÿweÿt az meennÿeÿ
erekseeghben ÿrnaa be .
Hogÿ kedeegh xp̄us Iesus Bethleemben zÿ
-letÿk : meelÿ Bethleem . kÿnÿrnek hazanak
magÿaraztatÿk :. kÿn erthettÿó̗k zent ghergel .
doctor mondasa zerent : hogÿ zÿkseegh va-
-la az eedes kÿnÿernek ez vÿlagra ÿewnÿ
kÿnel kÿl el fogÿathkozot es el zaradoth
vala . mÿnd ez vÿlagh . Kÿró̗l wg̋ mond
ennen maga zent Ianus ÿrtta megh kenÿweenek
hatod rezeeben . En vagÿok az eelew kÿnÿr
kÿ meenÿbó̗l le zallottam .
Hog̋ kedeegh ew zÿleteeseenek ÿdeÿn az zēt
angÿalok bekesseghétt hÿrdeteenek ez fó̗ldre .
ÿegzÿ azth zent Isaÿas ꝓptha mondasa zerent
hogÿ az eedes magzat zÿlethneek ez vÿla-
gra . kÿ bÿzon / es erekkee valo bekesseeghót
hozna ez zeghen vÿlaghnak . es kÿ az ew
zent veerenek hwllassawal erek bekessee-
ghó̗t zerzenee Isten kó̗zó̗t es ez vÿlag kózót
Karachon haÿnalÿ . ew
-angeliom .
[E]Z zenth ewangeliomoth
ÿrta megh Azon zenth
Lucas ewangelista / es w
-agÿon helÿe es ÿdeÿe
ennek elette megh ÿrth ewangeliomnak
wtanna . Az Az mÿkoron az zenth
angÿalok el mentenek volna : kÿk
eremnek . es bekeesseeghnek dÿcheere
-tÿth hÿrdethteek volna . es ennen ma-
gok marattanak volna az paztorok
kezdeek ez Istenÿ nagÿ dolgot egÿma-
-snak Bezeellenÿ : Eeth vagÿon kezdetÿ
ez zent ewangeliomnak Ewanᵐ

{112b}
[A]Z ÿdewben :
Az paztorok
mongÿaak . <.>
vala egÿ mas-
-nak . meenn-
ÿw̋nk el Bet-
leemÿgh es
lassok megh
az ÿgheeth . ky zÿletóth : kÿth wr
Isten megh ÿelentet mÿnekw̋nk
Es el ÿeweenek sÿetetó̗só̗n . es meg
tala<a>laak mariat es Ioseffeth es
az kÿs zÿlótteth helheztethween az
ÿazolban . Lathwan kedeeglen
megh ertekő̗zeenek az ÿgheeró̗l <.>
kÿ mondatot volna ewnekÿk ez gyer-
-mekró̗l : Es mÿndÿaÿan kÿk hall-
-aak : chodalaak . azokrol es kÿk
mondathwan valaanak az paztor-
-oktwl ewnekÿk Maria kedeegh
ezeeben tarttÿa vala . mÿnd ez ÿgh-
-eeketh : le helheztethween ew zÿw
-eeben : Es hattra tereenek az pazto-
-rok dÿchewÿthween es dÿcheerwen
wr Istenth mÿndenekben kÿketh <.>
hallottanak es lattanak vala . mÿ
-keent megh mondattanak vala ewnekÿk
Ez zenth ewangeliomnak ertelmeebó̗l
ellÿen tanwsagot vehetw̋nk Leelek
zerent Az paztorokon kÿk ew barmokat
ó̗rÿzÿk . hogÿ gonoz orw : awagÿ az
farkass el ne ragaggÿa . ertethnek az
olÿ felee emberek . kÿk mÿnden er-
zekensseeghó̗keth lelek zerent testhzerēt
az az . mÿnden gondolattÿokat . teetem
-eenÿeketh : es zabad akarattÿokat otal-
-mazzaak es ő̗rÿzÿk ew okossagoknak
ÿgaz ÿteeletÿwel : Annak felette eel-
tetÿk es taplallÿaak . az zent Irassal .
ÿo <..> ÿnteesekkel tanwssagokkal es ÿo
peldakkal . hogÿ az pokolbelÿ erdegh el .

{113a}
Ne ragaggÿa kÿlemb kÿlemb gonoz .
kÿzlelethnek chalardsaga mÿat : Az ollÿā
neepeknek . mÿkeent zent Beda doctor m-
-ongÿa . gÿakortaa kel meennÿ Bethlehem
-be . es oth Az edes mariat es az eedes zÿ
-letet Iesusth megh keresnÿ . Es az ew zent
zÿleteeseenek ÿnnepeeth nagÿ tÿztesseeggh
-el ÿllenÿ /
De lelek zerenth . zerelmes atÿamffÿaÿ
tartozwnk reea . hogÿ ha ezth ez wÿla
-gon be nem tellÿeseÿthettÿek / mÿ zÿw-
-nknek lelkw̋nknek gondolattÿa zerent
vessw̋nk el . es hannÿw̋nk el mÿ tewl-
-w̋nk mÿndden gonoz testÿ gÿenÿerw̋-
-sseeghes kÿzleletóketh . es azonkeppen tel-
-lÿes elmeenkel kÿwanatossaghwnkal
meennÿw̋nk ffel az meēnÿeÿ zenth Ie-
-rwsalemnek warassaban gÿakortaa
valo fohazkodassal . ohaÿtassal / es
aÿoÿtatoss . gondolattal : hogÿ ha testh-
-zerent eelween nem lathattÿok az mÿ
zerelmes megh valto wrwnkat . es ÿd
wezeÿtenketh : Awagÿ chak lelekzerēt
erezhessek testÿ seghedelmeet . es lelkÿ
vÿgaztalasaath . kÿ koronkeed ÿl ew
zenth Isten attÿanak ÿoghÿara : az ór-
-ek mennÿeÿ nagÿ dÿchó̗sseeghnek bodog
ssagaban .. Melÿ bodoghsagos latasnak
erwendetesseegeeth zerelmes atÿamffÿaÿ
ha akarÿok . ha kÿwannÿok weenÿe
Nem kel . mÿgh ez feldnek zÿneen ee
-lw̋nk rezthseegghel twnÿasaggal keres-
-nÿ : De nagÿ zorgalmatossaggal es gÿor
-sassaggal zÿkseeg eerette mwnkalkodnw
nk . kÿre . keerÿók segeellÿen wr isten
Nagy Mysen valo
[E]Z ewangeliomot ÿrtha megh
zenth Ianos ewanᵗᵃ kenÿwe-
-nek elsew reezeeben : Es anÿa
zenth egÿhaaz olwassa ees eeneklÿ ka-
rachon napÿanak nagÿ Mÿsseÿeen . ew
nagÿ meltossagaerth : Merth emlekó̗zÿk
kÿwalthkeppen wrwnk Iesusnak testhÿ
es lelkÿ zÿleteeseeról Ewanᵐ

{113b}
[K]Ezdethben <.>
vala ÿghe <.>
es az yghe .
vala Isten-
-neel . es Isten
vala az ÿ-
-ghe . az vala
kezdethben
Istenneel .
Mÿndenek ew mÿatta lettenek
es ew nalanal kÿl semÿ nem
lett . Am̄ÿ lett ew benne eeleth
vala . es az eeleth vala emberek-
-nek vÿlagossaga . es az vÿlagoss-
-aagh seetethseeghekben vÿlago-
seyth . es az seetetseeghók ewtet
bel nem foglalhataak . vala <.>
eegÿ ember bochathwan Isten-
-tewl . kÿnek newe Ianos vala
Ez ÿewe bÿzonsagra hogÿ bÿ-
zonsagot tenne az vylagossagh-
-rol hogÿ mÿndenek hÿnneenek
ew mÿatta . Nem vala <az> ew vÿ-
-lagossaag : De hogÿ bÿzonsagoth
tenne az vÿlagossagrol . Vala
az bÿzon vÿlagossaagh ky megh
vÿlagosoÿt mÿnden emberth <.>
ÿeween ez wÿlagra . Ez wÿla-
-gon vala . es ez wÿlaagh ew m-
-ÿatta lett . es ez wÿlaagh ewtet
megh nem ÿsmeree . Twlaÿdo-
-naba ÿewe . es az ewnno̗nÿ ew-
-teth bel nem fogadaak . valak-
-ÿk kedeeglen bel fogadaak ewtet
ada ewnekÿk hatalmat Isten
fyaÿnak leennÿ . azoknak kÿk . hÿz-
-nek ew . neweeben . kÿk sem veer-
zakadatbol . sem . testÿ akaratbol

{114a}

[[]]

{114b}

[[]]

{115a}

[[]]

{115b}

[[]]

{116a}
Zenth haromsaghban valo zemeelÿeketh
egÿ mastwl el zaggattÿaak . es meg habo-
-roÿttÿaak : kÿk ko̗zzól azth ees . merÿk
mondanÿ hogÿ nem mÿndent terem-
-tett wr Isten .: De mÿkeppen wr Isten
teremtette az ÿokath . Azonkeppen pok-
-belÿ erdegh . az gonozokat teremtetthe
De ezek ellen . wgÿ mond elezer Atha-
-nasius pÿspek . hogÿ az zenth haromsag
-ban semÿ nÿnchen eleeb valo . sem w-
-tol valo . De mÿnd az harom zemeelÿek
eegÿ korwk . es eegÿ eew̋ÿek / Towabbaa
Aranÿ zaÿw zenth Ianos wgÿ mond .
Mÿnek okaerth . az fÿw : az atÿatwl
vagÿon ne alohad azerth . hogÿ az atÿa
eleeb volna . honnem mÿnth az ffÿw :
mÿkeppen ez vÿlagon lattÿok . De ollÿan
erekkw̋l valo az ffÿw . mÿnth az attÿa
Arrol mongÿa zent agoston doctor .
soha . az atÿa fÿwnaal kÿl nem volt
sem az fÿw . atÿanaal kÿl nem volth .
Es <az> atÿa . <es> fÿw . soha zent lelekneel
kÿl nem voltanak : es az egÿ zenth le-
-lek mynd kettónek lelkee : hogÿ kedeg
mÿnd eegÿ eewÿek leegÿenek /
pelda rola : kerdhethnee vala kÿ
Akarnaam megh twdnÿ . ha az napnak
ew feene . az napnak termeezetÿbó̗l zar-
-mazÿk ee . awagÿ maswnnak / ha azt
mondod hogÿ az napnak testes woltanak
termeezetÿbó̗l / haat ÿgaz az vallaas . hog̋
soha az nap fenesseeghneel kÿl nem volth .
sem leheth . es mÿnth az nap ffel tamad .
ottan keez mÿnden allatokat ez vÿlagon
megh vÿlagosoÿtanÿ . chak hogÿ heegÿ
wó̗lgÿ . awagÿ kód es felhew kó̗zbe ne we-
-ttesseek / Azonkkeppen vagÿon az zenth
haromsaghban .. soha eeggÿk zemeel az
tebbÿneel kÿl . sem eleeb . sem wtolban
nem volth :. Mÿkeent az naptwl az fe
-nesseegh koronkeed zÿletÿk es zarmazÿk
es eeggÿk masÿknaal kÿl nÿnczen Azon-
-keppen : wr Istennek ÿgheÿe awagÿ zēt
ffÿa : koronkeed vala zÿleteessel zÿletÿk

{116b}
Es Az zenth lelek zarmazÿk : kÿknek
sem kezdettÿók . sem veeghezettÿók ; sem
wolth sem leezen : Ennek ÿsmeretÿben
latassaban . es meelsseeghes ertelmeeben
vagÿon . es lezen az zenteknek . mÿnden
eremók / vÿgassagok : es dÿczó̗sseeghek
Erró̗l mongÿa . elezer ꝓptha . annak w-
-tanna zent paal apostol .. kÿt wg̋ mōd
soha <..> zem nem latot . sem ffÿl nem
halloth : embernek zÿweeben sem zallot
<lÿot> az az . a' nagÿ dÿczó̗sseeghes erem
kÿth megh zerzett wr Isten az ew ze-
-retew hÿweÿnek : kÿth nekw̋nk ees
enggheggÿen atÿa ffÿw zenthlelek .
mÿ eeletw̋nkben ew zent malazttÿa-
-nak mÿatta . es halalwnknak wtāna
ew dÿczó̗sseeghes zÿne latassanak mÿatta
erekkw̋ erekkee . Amen .
Karachonko̗zó̗th va-
lo vasarnap .
EZ Zenth ewangeliomot
bó̗thw̋ zerenth ÿrtha
megh bodoghssagos zent
Lucach ewangelista kenÿ-
-weenek . masod reezeeben /
Es kezdete leen ÿdwezeÿtenk Iesus zÿletee-
-sseenek elsew eztendeÿben / az az kÿs ka
-rachon napÿanak masod napÿan wtāna /
Ezewangeliomnak kedeegh elette . mÿkeeppē
ezen zenth Lucach ÿrÿa . a' felẃl megh
mondot Capitulomban <...> arrol em-
lekó̗zÿk . mÿkeent . az ÿgaz ween Sÿmeon
ve<e>vee az gÿermeketh Iesusth ew karÿa
-ÿra / es megh aldwan wr Istent <..> m̄da /
ÿmmaar el bochatod az the zolgadat
wram bekesseeghben . Merth lataak en
zemeÿm the ÿdwó̗zóÿtó̗det ⁊c
Ez wtan kezdetÿk el ÿmmar ez maÿ
zenth ewangeliom
Ewangeliom .

{117a}
Az ÿdő̗ben <.>
vala Ioseff
es maria
Iesusnak a-
-nnÿa chod-
-alkozwan
mÿnd azok-
-on kÿk mo-
-ndathnak vala ew rola . Es meg
aldaa ewketh Sÿmeon . es monda
marianak ew annÿanak . yme
vettető̗t ez romlasra es ffel tamad-
-asra sokaknak Izraelben ; es ÿegÿ-
-re kÿnek ellene mondnak . Es az
the lelkő̗det atal follÿa banathn-
-ak tő̗re . hogÿ megh ÿelentessenek
sokaknak zÿwó̗knek gondolattÿ-
-ok . Es vala Anna ÿewendew m-
-ondo . ffanuelnek leanÿa . Asernek
nemzeteebő̗l . Ez azzonÿallat sok
napokath latot vala es eelth va-
-la ew wrawal chak heet eztendeeg
ew zÿzesseegheetw̋l foghwa : Es ÿm-
-aran ezwegÿ vala . nÿolczwan . n-
-eegÿ eztendeÿglen . kÿ soha<nn>el n-
-em tawozÿk vala az templombol
Beÿtekkel es kenÿerghew ÿmach-
-agokkal zolgalwan wr Istennek
eeÿel es nappal . Ez ees azon horab-
-an oda ÿeween vallasth teezen v-
-ala wr Istennek : es zol bezeel vala
ew rola mÿndeneknek kÿk warÿa
-ak vala Izraelnek megh valthssag
-aat . Es hogÿ el veeghezeenek mÿ-
-ndeneket . wrnak terweenÿe zer-
ent . haza tereenek esmegh galÿlea
-ban ew warasokban . Nazarethben
Az gÿermek kedeegh newekő̗dÿK

{117b}
wala . es eressedÿk vala . tellÿes bewl-
chesseegghel / es wr Istennek malaz-
ttÿa vala ew benne .-
Ez zenth ewangeliomnak ertelmeebó̗l
ewth reend belÿ tanwssagot vehetw̋nk
Elezer Azzonnw̋nk marianak es Ioseffnek
chodalattÿarol / Masod . Sÿmeonnak rette-
-netes proffetalassarol / Harmad Anna azz-
-onnak dÿcheeretÿról / <Ewted> Neegÿed Ioseffnek es
marianak . Nazarethben tereesseeró̗l / Ewtó̗d
az kÿss Iesusnak dÿcheeretes woltaról
Mondam hogÿ elezer lezen tanwssagh-
-wnk Iosephnek es marianak chodalattÿok
-rol : kÿken lelekzerenth ertethnek . mÿn-
-dden hÿw kereztÿen lelkek : Merth az
maria magÿaraztatÿk kesserw̋ tenghernek
Ioseff kedeegh . ÿozaghban bewó̗lkó̗dó̗nek
Azonkeppen mÿndden leeleknek kel lennÿ <...>
Elezer kel leennÿ keserw̋ tenghernek . tó̗-
redelmesseeghnek mÿatta /. Es bewseeghn-
-ek . ÿozagoss mÿwelkó̗dethnek mÿatta /
Mÿkeppen az zÿz mā . wr Istennek zent
ÿgheeÿeeth meeheben fogadaa : testhzēnt
zÿlee ez vÿlagra es zÿzesseeghes zent
teÿeewel ffel eeltetee . Azonkeppen lee-
lekzerenth . mÿndden hÿw̋ leelek : mÿ-
-koron <...> ÿstennek zent ÿgheeÿeet halg-
-attÿa xp̄usth meheeben fogaggÿa . Es
mÿkoron / ennen magat ÿoban foglallÿa
xp̄usth zÿlÿ / ha masth ÿora tanoÿth
xp̄usth lelkÿ teÿeewel eeltetÿ
Masod tanwsaagh : Chodalkoznak vala
mÿnden dolgon Ioseff es maria / Azonk-
-eppen kel mÿndden hÿw̋ leeleknek teennÿ
hogÿ gÿakortaa megh emlekó̗zÿeek ew
teremteÿeenek dolgan . ÿowoltan es teete-
meenÿeen . kÿró̗l wgÿ mond zenth Ber .
Angÿalok hÿrdethnek . Istenÿ eró kernÿee-
-kez . feelsseghnek zent lelke le zaal .. zÿz
hÿzón : zÿz fogad . zÿz zÿl . zÿz zÿzen
megh marad : kÿnek nem kel chodalnÿ
mÿnd ezeketh : Oh ha kÿ megh gondollÿa
eellÿen Istenÿ dologhnak : es zepletelen
zÿzesseeghnek nagÿ meeltossagaath .

{118a}
kÿnnÿen megh tarttÿa ennen magaath
mÿndden ez wÿlaghÿ ondoghsaghnak
zeplesseegheetw̋l / gonoz kÿwansaghnak
kÿzleletÿtw̋l es ez vÿlaghÿaknak zerelme
-tewl . Merth ÿmaran . xp̄usth es mariat
eeltetÿ es newelÿ zÿweeben es lelkeebē
Es zenth palnak mondasa zerent semÿt
nem gondol wÿlaghÿakkal . kÿnek
zÿwe lelke fohazkodÿk az meennÿeÿekre
Harmad tanwssaagh . vala / Sÿmeōnak
ꝓpthalassa / Merth ha az zenth ewangeli-
-omoth megh tekeeenttÿek . harom reend keppē
ꝓffetala Sÿmeon . ez maÿ zenth ewange-
liomba / Elezer hol oth azth mondaa .. ÿme
vettetó̗t / ez sokaknak romlassara Izraelbe /
Ez Leelekzerenth akkoron teleek be mÿkoron bÿneknek
gÿonas zerent valo tÿztwlat adateek emberek
-nek . ÿdwesseeghekre / Masod / hol ott azth
mondaa ; Ez vetteteek ÿegre . kÿnek ellenee
monda<tyk>nak / Lelekzerent . nagÿ sok erethnee-
-kekh / es kÿk mÿnd ez vÿlagot akaraak ze-
-rethnÿ / ellene ÿaranak es mondanak ew
gonossagoknak mÿatta / Harmad hol oth
azth mondaa . Az the lelkó̗det atal fol-
-lÿa banathnak tó̗re : kÿ bel teleek : wr Ie-
-susnak zenth keennÿa halala koron / De
maga . mÿnd annee keserw̋seeghnek ÿdeÿn
-ees . nem enghede / wrwnk Iesus ew zent
annÿanak . hogÿ . megh ne Bantathneek
ez wÿlaghnak megh valthssaaga Azon
keeppen lelekzerenth / Mÿkoron ember /
ÿdwesseeghnek wtaana akar meennÿe
se attÿanak annÿanak . se nemzetÿnek
se baratÿnak zerelmókeerth el ne haggÿa . az ÿo es
tekelletes zandekot
Kÿról wgÿ zent Ieroniꝰ doctor
Ha meegh : apro wnokaÿd ; nÿakadon
cÿghneenek ees . Ha meegh . te ÿegÿessód
megh ereztót<.> <..>haÿawal . megh zagga
-tot rwhaÿawal : zÿlew zÿleed . thee
ghed eeltetót emleÿeewel eletted alla-
-na / Es eedes atÿaad az aÿtoon eletted
atal fekw̋neek / meegh ees atal haghÿad
es mÿndeneket hattra hagÿwan folʼʼam-
-ÿaal az zenth . kerezthffanak zaztoÿa alaa .

{118b}
Zaaraz zemmel . Merth chak az : az
kegÿesseeghnek neme . hogÿ mÿnd ezekben
kegÿethlensseeghet mwtass : Ezth mongÿa
zenth . Ieronimꝰ doctor
Neegÿed tanwssaagh . az zenth ewan-
geliombol adatÿk . zenth Anna azzonnak
dÿcheeretes voltabol / Elezer abbol hogÿ
mÿnd ew hazassagaÿglan zÿzesseeghót
tartot : Masodzer hogÿ ew wranak ha-
lala wtan . tó̗rweenben nem leeledzett .
Harmadzer hogÿ annee sok ydeÿglen
zent ezweegÿsseeghben megh maradoth .
Neegÿedzer hogÿ mÿgh eelt az templō-
-bol kÿ nem meent lakowl . Ewtó̗d hog̋
sokat beÿtólth . Hatodzer hogÿ koronkeed
ÿmathkozot / hetedzer . hogÿ ÿewendew
mondasnak malaztÿa volth ew bennee /
Etód tanwssaag . Wrwnk Iesusnak
dÿcheeretess voltarol / Merth wg̋ mond
az zent ewangeliom / Az gÿermek Iesus
newekó̗dÿk vala / es eressw̋l vala . tellÿes
bólchesseegghel / es Istennek malazttÿa
vala ew benne : Lelekzerent mÿndden
hÿw̋ lelek akkoron newekó̗dÿk es eresse-
-wl wr Istenben .. Mÿkoron ÿozagos m-
ÿwelkódetóknek mÿatta . wr istennek zēt
malazttÿa naponkeed gÿoropodÿk em-
bernek ew lelkeeben ; kÿ oztan hala-
-lanak wtanna ÿgazgattÿa wr Isten-
nek zent zyneenek eleÿben Amen /
Kÿskarachon napÿā .
EZ Zenth ewangeliomoth
ÿrtta megh zent Lucach
kenÿweenek masod reeze-
ben . Es leen eredetÿ .
xp̄us zÿleteesseenek wtanna nÿolczad
napÿaan / Ez zenth ewangeliomnak
elette kedeegh emlekó̗zÿk arrol . mÿke-
-ppen az paztorok <...> Bethleembe ÿettenek
es megh talalwan mariat es Ioseffóth
az g̋ermekót az ÿazolban . es mÿndden-
ben dÿchó̗ÿthween es dÿcheerwen wr Istent
kÿketh lattanak es hallottanak vala .

{119a}
AZ ÿdő̗ben <.>
mÿnekwtan-
-na bel tő̗lte-
-nek volna <.>
nÿolczad n-
-apok hogÿ
kernÿw̋l m-
-eteltethneek
az gÿermek . hÿwattateek ewne-
-kÿ newee Iesusnak . kÿnek newezte-
-teek az angÿaltwl . mÿnek elette
<meeheeben> meehben fogantathneek :-
Ez maÿ zenth ewangeliomnak ertelme-
-bó̗l harom reendbelÿ tanwsagot ve-
-hetw̋nk mÿ ÿdwesseeghw̋nk mellee /
Elezer az eedes kÿs Iesusnak kernÿw̋l
meteleesseeró̗l / Masodzer az ew hozÿank
valo zerelmeenek megh mwtatassarol
Harmadzer . ad ew zent neweenek kÿ
ÿelenteesseeró̗l / Az elserel eellÿen kerdees
tamad / mÿokaert akara az aldot wr
Iesus kernÿw̋l meteltethnÿ / Oka ez . merth
sem fogantateek . sem zÿleteek ez vÿlagra
azonkeppen bÿnbó̗l mÿnth eegÿeb ember
azerth nem valo zÿkseegh . tó̗rweenÿ alaa .
es vettethnÿ . De doctornak mondasok
-zerenth azth tewee . negÿ ÿeles okaerth
Elezer . hogÿ azt megh bÿzonoÿtanaa
merth bÿzon halando testhe volna . mÿnt
eegÿeb embernek . es nem reewleeszerent
es hogÿ az emberseghnek arnÿeka alatt
el reÿthethnee . az ÿstenÿ meltossagoth po-
-kolbelÿ erdeghnek ÿsmeretÿ elót / Merth
wgÿ mond . zenth paal apostol / es zēt
Isidorus doctor . ha pokolbelÿ erdegh
Wrwnk Iesusnak Istensseegheet megh ÿs-
-merhettee volna . soha az gonoz sÿdo neep-
-nek megh nem hatta vona ó̗lnÿe
Masod oka . hogÿ meg mwtathnaa
merth bÿzon Abrahamnak es Izraelnek
nemzeteebó̗l volna .:. Es hogÿ ne lattathn
-eek az Istenÿ tó̗rwennek ellene teennÿ
kÿró̗l ennenmaga es wgÿ monda zent

{119b}
Mathe Irtta megh kenÿweenek ewtó̗d
reezeeben . Ne alohatok wgÿ mond . hogÿ
megh feÿtenÿ ÿettem az tó̗rweent . De ÿn-
-kab bel tellÿeseÿtenÿ Harmad oka hog̋
az kereztÿenseeghót megh eresseÿtenee
Mÿkeppen azerth az ew kerezthsseegh-
-eewel . mÿndennek : zenth alazatossag
-nak es tÿztassaghnak . peeldaÿaath
mwtataa . azonkeppen . az ew kernÿw̋l
meteleesseewel es : tellÿesseÿtee be az
Istenÿ ÿgassaghnak tekeelletes alaza-
-tossagaat / kÿre tó̗rwenzerent nem tarto-
-zÿk vala : De hogÿ mÿnket yewendóre
kernÿw̋l metelne lelekzerenth . kÿról
wgÿ mond zent paal : Galatÿabelÿek
nek ÿrt leweleenek harmad . reezeben /. ÿmaran kernÿ-
-w̋l meteltethween vattok : nem kez<.> mÿ-
-ath az az . nem az sÿdok tó̗rweenÿe ze-
-renth : De mÿ wrwnk Iesusnak tó̗rwe
-nÿezerenth : Es el temetethwen vattok
vÿznek keerezthseegheeben / ew vele . kÿ-
ben fel es tamattatok ew vele . zenth .
hÿthnek mÿatta / Neegÿed oka . hogÿ
az ooh terweenth ÿgaznak vallanaa .
es bÿzonoÿtanaa / merth az es mÿndd-
-en cerimonÿaÿa zerent wr Istentw̋l
volna hagÿwan es megh parancholwan
az reeghÿ zenth atÿaknak / Azonkeppē
az Iesusnak aldot zent newe ees reegh-
-tw̋l foghwa megh vala ÿgÿeertetween
az reghÿ zenth atÿakna . Merth mÿ-
-keeppen mastan . azonkeppen reeghen ees
nem leeletteteek eegÿeb new / kÿben
emberek ÿdwezw̋lhettenek volna / hanē
chak ez eedes aldot zent Iesus new-
-nek hÿwatallÿaban / Iohel ꝓpthanak
bÿzonsaga zerent . Vala kÿ ez neweth
hÿwangÿa ÿdwezw̋l kÿt nekewnk es enghegÿe<d>n ew
zent ÿrgalma
Wÿzkerezth napÿ- an .
Ez Ewangeliomot ÿrtta meg
zent Mathe kenweenek
masod reezeeben : es wgÿ
mond . Mÿnek elette mariat
attaak volna Iosephnek ÿegÿesw̋l : ta-
laltateek meheben fogadwan magzatot
zenth lelektw̋l / ez wtan vag̋on ez ewaᵐ /

{120a}
Ewangeliom
M<M>ÿkoron /
zÿletóth vol
-na Iesus Iu
-deanak Be-
-thleemeebē .
Herodes kÿ-
-ralnak ÿde-
-ÿben . ÿme nap keleth felő̗l ÿewee-
-nek kÿralÿok Ierwsalemben mo-
-ndwan hol vagÿon kÿ zÿletót az sÿ-
doknak kÿrallÿa . Merth latook az
ew Cÿllagaat nap kelettre es ÿettw̋-
-nk ÿmadnÿ ewtet . Halwan kedeegh
azth herodes kÿralʼʼ megh haborodeek
es mÿnd tellÿes Ierwsalembelÿek ew
velee . Es egÿbe gÿeÿthween mÿnd
az papÿ feÿedelmeket es ÿrastwdo
neepeket : twdakozÿk vala ew tewló̗k
hol oth zÿlethneek a'' Cristus . Es azok
mondanak ewnekÿ Iudeanak Beth-
-leemeeben . Merth ÿgÿ vagÿon meg
ÿrwan az proffeta mÿat . Es the Be-
-thleem Iudeanak felde semmÿkeeppen
nem vagÿ kÿsseb Iudeanak feÿedelmÿ
kő̗ző̗th . merth teebelő̗led ÿew kÿ az h-
-erczegh kÿ bÿrÿa az en neepemet ÿz-
-raelth . Ottan azerth herodes kÿralʼʼ
tÿthkon hozÿaa hÿwathwan az kÿr-
-alÿokat . eremesth twdakozÿk vala <..>
ew tewlók az chÿllaghnak ÿdeÿn kÿ
ewnekÿk ÿelenth . Es el bochathw-
-an ewketh Bethleemben monda . M
eennÿetek el es zorgalmatossaggal
twdakozz''atok megh a'' gÿermekró̗l
Es mÿkoron megh leelendÿtek ÿzen-
-nÿeetek megh ennekem hogÿ en es
el ÿeween ÿmaggÿam ewteth . Kÿk
mÿkoron hallottaak volna az kÿral

{120b}
nak bezeedeeth . el meenenek . Es ÿ-
-me a'' chÿllagot kÿt lattanak vala
napkelettre . elettek meegÿen vala
ewnekÿk . mÿnd addeegh menween
mÿglen felette megh allana . hol ott
az gÿermek vala . Lathwan azert
az chÿllagot megh erwendeenek raÿtta
felette nagÿ eremmel . Es bel menw-
-een az hazban megh leeleek az gÿer
-meket mariawal ew annÿawal .
Es le esween ÿmadaak ewteth . Es
megh nÿthwan ew keenchóketh . a-
-danak ewnekÿ aÿandeekokat : ara-
-nÿath . temÿeenth : es kenetóth . Es
feleletót veeween ew almokban
hogÿ ne terneenek . herodes kÿral-
-hoz : Maas wton tereenek esmegh
ew tartomanÿokban .-
Ez Maÿ zenth ewangeliomnak bÿzon-
-sagazerenth harom zenth Istenÿ dolgok
es chodaak leenek ez maÿ napon . Elezer
merth ez maÿ napon : Az wÿÿonnal tam-
adot chÿllagh az harom zenth kÿralÿokat
nap kelettró̗l hozaa wrwnk Iesusnak zÿ-
-leteese helÿeere : Ezen Napon harmÿncz
eztendew bel telween . az tyzta vÿzeth
borraa valtoztataa . Megh ezen napon
kereztelkódeek megh a'' Iordan vÿzeeben
Ez eellÿen nagÿ Istenÿ meltosagoknak ok
-aerth : mÿnden hÿw̋ kereztÿennek kel aÿ-
-oÿtatossaggal ÿllenÿ es tÿztólnÿ ez maÿ
zenth napoth .. Kereztÿen doctoroknak
azerth mondasokzerenth . harom ÿeles
tanwssagot wehetw̋nk ez maÿ zenth
ewangeliombol / rÿwÿdedón
Elezer : Mÿmodon kereseek az zÿletót
Iesusth . az zent kÿralÿok
Masodzer . mÿmodon ÿmadaak ewtet /
Harmadzer . mÿnemw̋ aÿandekokkal
aÿandekozaak
Az elsewre reea felelnek zenth doct
-orok mondwan . hogÿ vala kÿ ez vÿ-
-laghnak wraat teremteÿeet megh .

{121a}
Waltoÿaat akarÿa keresnÿ. es megh
lelnÿ : Ez harom zenth kÿralÿoknak pel-
daÿok zerent / Ez harom keppen kel keresnÿ
Elezer aÿoÿtatos bwzgossaggal . Masodzer
veeghÿg valo megh maradassal . Harm-
-adzer . meelsseeghes alazatossaggal : Mon-
dam hogÿ elezer kel keresnÿ aÿoÿtatos
Bwzgossaggal . Erró̗l wgÿ mond zent Ber-
-nald doctor . zÿkseegh hogÿ leelkÿ kÿwan-
-saghnak gherÿedetesseeghe eló̗l veegÿen m-
-ÿndden hÿw lelket . kÿben a' xp̄us Iesus
ÿewnÿ . es lakoznÿ akar : es semÿ bÿnnek
rosdaÿa oth ne wralkogÿeek / hol oth wr
Isten ew zenth malazttÿanak mÿatta lakoz-
nÿ akar : Semÿ gonoz zandeek akaratt
-oth ne wralkoggÿeek . hol oth . meennek
es feldnek wra teremteÿe wralkodnÿ akar .
Semÿ gonoz ÿdeghen ez wÿlaghÿ zere-
-teth es kÿzleleth : az ollÿan lelket meg
ne foglallÿa . kÿt az meennÿeÿ kÿral-
-nak zent ffÿa ih̄us xp̄us maganak .
valaztot es gÿerw̋zót zent zeretethnek
es hÿthnek mÿatta kezdettw̋l foghwa .
zenth paal apostolnak mondasa zerent .
Tekeenchek megh azert ez harom zenth
kÿralÿokat / Ewk ÿeweenek nagÿ mezze
feldról keresnÿ wr Iesusth . mÿkeent ha
-lando embert es talaalak meg az ÿa-
-zolban / mÿ kedeegh keressek mÿkent eeló̗
Istenth wralkodwan mennÿeknek orzaga-
-ban / Ewk ÿndwltataanak czak eegÿ
cÿllaghnak ÿelenetÿre . Mÿ ÿndwltass-
-wnk keresnÿ nagÿ sok choda teetelnek
meltossagaerth .: Ewk ÿeweenek nag̋
mezze fóldról . es nehez wton xp̄usth
lathnÿ : Mÿ kedeegh mennÿw̋nk / rÿ-
-wÿd wton .es tÿzta penitencianak
mÿatta . wr Istennek zÿnról zÿnre va-
-lo latassaara . menÿorzaghban
Masodzer kel xp̄usth keresnÿ : eressen
az az veeghÿg valo meg maradassal
Idwezeÿtenknek bÿzonsaga zēnt zent
mathe ÿrta meg kenÿweenek hwzon neeg̋ed
rezeben . Vala kÿ veeghÿg meg ma-
-radand . az ÿoban . es xp̄usnak keresseess-
eeben . Ez eellÿen ÿdwó̗zw̋l / zenth

{121b}
Gerghelʼʼ doctornak azerth mondasa zēnt
sokak vannak kÿk a'' xp̄usth keresÿk ez
wÿlagon : Nekÿk ÿol kezdÿk el . es gono-
zwl veeghezÿk el . nekÿk gonozwl kez-
dÿk . es annal gonozban veeghezÿk / Ne
-kÿk resten kezdÿk es ÿol veeghezÿk
Nekÿk ÿol kezdÿk es annal <es> ÿobban
veeghezÿk / De vala kÿ mÿkeppen vee-
ghezÿ . oth nÿeer . es . vezth : Merth vala
kÿ veeghÿg meg marad akar ÿoban
akar gonozban . wgÿ vezÿ eerdemeet ees .
Harmadzer kel xp̄usth keresnÿ alaza-
-tossaggal : Erró̗l wgÿ mond bő̗lch eggÿk
kenÿweenek harmad reezeeben / Mÿgh na-
-gÿob wag̋ . anneewal ÿnkab mÿndenben
meg alazÿad magadat / es hamarab ma-
laztot leelz'' wr Istennek elette ; Ezenkeppē
nag̋ alazatossagot mwtatanak az zent kÿra-
-lÿok es . <hogÿ> mÿkoron egÿ kÿsded gÿer-
meknek elette lee esween / ÿmadaak
ewtet mÿkent hatalmasbat ew naloknal .
Wgÿ mond rola zent Bernald doctor
Mÿt mÿweltek o hatalmas kÿralÿok
mÿth mÿweltek / eellÿen kÿsded gÿerme-
-keth ÿmattok ee . wtalatos haÿlokban
zakadozot poztokban takarwan : Ha Isten
ez gÿermek / Isten menÿorzaghban lakozÿk
<es> tÿ kedeegh . ez dohoss ÿazolban keresÿtek
zeegheen̋ anÿanak kebeleeben / Mÿt mÿ-
veltek ewnekÿ aranÿat aldozwan : mÿ-
keent kÿralnak . hol vagÿon az kÿralÿ
palotha : kÿralÿ zeek . kÿralÿ wdwar ?
De mÿnd ezeket hattra hagÿwan / ÿo ta-
-nachot leeleetek . hogÿ az megh alazott
Wr Istennek zent ffÿat : alazatossaggal
keresseetók : annak okaert erdemleetek
mÿnddennek elette ez felden meg lelnÿ /
Masod tanwsaagh . mÿmodon ÿma
-daak Erró̗l wg̋ mond Lÿraÿ Mÿklos
doctor . hogÿ twlaÿdon Istenÿ tÿztó̗lettel
ÿmadaak / Es nem wgÿ . mÿnt twlaÿdon
emberth : Merth zent Agoston doctor-
-nak mondasa zerent : zent leleknek ta-
-nwssagabol . nÿlwan . megh ÿsmereek
ew Istenÿ meltosagaat .: tekeelletessegghel
zereteek . tekeelletesseegghel elette ew ma
gokath meg alazaak . es tellÿes hÿttel

{122a}
Ÿmadaak . kÿt semÿkeppen nem tetek vol
na ha ewtet . bÿzon Istennek nem ÿsm-
-erteek volna : Ah / leen oka mÿerth ha
-rom nemes es dragalatos aÿandekokat
aldozanak ewnekÿ : kÿkró̗l az zenth
ewangeliom zool / Aranÿat mÿkeent
kÿralÿoknak kÿrallÿanak : Temÿenth
kÿ twlaÿdon Istenth ÿlleth : Es kene
-teth . mÿkeent halando embernek . m-
-ÿnd ez zeles vÿlaghnak megh valthss-
-agaerth es ÿdwesseegheerth : meel aldo-
-zathnak / wtanna nagÿ halakath ees
adanak ew felsseegheenek . es bwczw
veeveen . nag̋ eremmel tereenek ew
orzagokban . honnan yettenek vala .
Harmad tanwsaagh : mÿnemw̋ a-
-ÿandekokkal aÿandekozaak / votakeppen
ÿmaran ennek elette megh hallook .
De az ew peldaÿok zerent : <..> mÿkeppen
kellÿen mÿnekw̋nk ÿmaran lelekzerēt
ew feelsseegheenek ollÿan . awag̋ hason-
-latos . aÿandekokkal aldoznwnk : hallÿok
megh . Wgÿ . mond rola bodoghssagos zēt
Bernald doctor . Vala kÿ . az erek ÿdwesseeg-
-nek : es az ÿgaz kerezttÿensseeghnek tekeelletes
allappattÿrara akar . ÿwtnÿ : Az harom tÿz-
-telendew zenth kÿralÿoknak peldaÿok zerent
Azon harom zenth zenthsseeghes aÿandekokat erem
-esth kel wr istennek aldoznÿa . Az az Aran̋at
temÿenth es keneteth . kÿnek mÿatta eremest
megh engheztelhetÿ wr Istenth az bÿnes embʳ .
De mÿert az . wtolsorol kel el kezdenÿ . <.>az az
kenettról . hogÿ az elsewre ÿwthasson : Azerth
kel megh lathnwnk az zent kenethnek ew
meltossagaat : Az zent ÿrasban harom fele
kenetóth talalwnk / Elsewt . valaztottat es
megh byzonÿwltattat : kÿn ertethnek harō-
keppen valo zeghedelmesseeghek : es kÿknek
mÿatta hamar megh engheztelhetÿ ember
az wr Istenth : Az elsew keneten magÿar-
-aztatÿk az ÿgaz penitencia / Az masodÿkon
mÿndden ez vÿlagon valoknak wtalattÿa
Az harmadÿkon mÿnden testÿ gÿenÿerwssee
-gheknek : megh nÿomoroÿtassa / Az elsew az .
az a' penitencia : mÿndennek elette zÿk-
-seegh embernek :. Mert semÿ ÿo teetemeenÿe
nem kellemetes . az bÿnes embernek . wr Isten-
nek elette / De az bÿzon penitencia meg tÿz-
-toÿt embert mÿndden bÿnból : es kellemetes-
-see teezÿ mÿnden teetemeenÿeet wr Istenneel .

{122b}
Az masod kenetón ertetÿk mÿndden ez wÿla-
ghÿaknak wtalattÿa / merth ha ez vÿlagh
-ÿak embert gÿakortaa el vonznak es el
zaggathnak az meennÿektewl : okossaagh
es megh mwtattÿa hogÿ . az ollÿant meg
kel wtalnÿ / mÿkeppen zent Isidorꝰ doctor
es mongÿa . Az harmadÿk keneten er-
tetÿk . mÿndden testÿ nÿawalÿassaghnak
tellÿesseeghel<k> valo meg foÿtasa / kÿról
wgÿ mond zent paal apostol : óllÿeetek
meg . az az . nÿomoroÿchatok meg az thÿ
testeteketh . kÿ ez feldnek zÿneen vag̋on
hogÿ semÿ kÿwansagaat ne teegÿeetek
Wr Istennek zolgaÿnak azerth : koronkeed
ellene kel rwgodoznÿ mÿnden gonossag-
-nak / Es zenethlen ÿo mÿwelkódethben
kel ennen magaat foglalnÿ / Es mÿnden
ellene valoot es raÿtta letteket bekesseg-
ghel kel el zenwednÿ : Erról mongÿa
zent Agoston doctor . Vala meenezer ez
vÿlaghÿ es testÿ gÿenÿerw̋sseghnek ellene aal
ember : Anneezer megh ólÿ ennenmagaban .
merth a'' bÿnnek zÿleteesse chak az akaraton aal ./
Masod Aldozat vala temÿen . kÿn lelek-
zerent ertetÿk : aÿoÿtatos ÿmaczaagh kÿnek ew
zeep ÿllattÿa wgÿan ffel meegÿen wr Istennek
eleÿbe / mÿnt : az temÿennek zep ÿllatw fÿztÿ /
Az harmadÿk mondatÿk tyzta arannak
kÿn az ew zeep fenesseghenek okaert meltan .
ertetÿk az eedes Istenÿ es atÿaffÿwÿ zent zeretet .
kÿt ha akar mÿnemw̋ wtalatos allattra ra-
gazÿaak meegh <ees> azt ees zeeppee teezÿ . azon-
keppen az zent zeretet . akar meelÿ nagÿ bÿnest
ees dragalatossaa tezen wr Istennek elette .
kÿról zent ghergel . wg̋ mond . Az zereteth
mÿnden bÿnnek rosdaÿaat el vezÿ a'' lelekról /
Vÿz kerezth Octauaÿab-
-an valo vasar-
EZ zenth ewangeliomot
eredethzerent ÿrtta
megh Bodoghsagos
zent Lucach ewange-
-lista kenÿweenek ma-
sod <ze>rezeben / Es leen
kezdetÿ az ÿdóben mÿkoron ÿdwezeÿtenk vol-
-na tÿzen keth eztendós zÿletetÿnek wtanna .
es egÿptombol megh tereesseenek wtanna
ewth eztendós koraban
Ewangeliom /

{123a}
AZ ÿdó̗ben //
mÿkoron lett
vona Iesus
tÿzen keth
eztendó̗s . fel
menween <.>
ew zÿleÿ Ie-
-rwsalemben
az ÿnnep n
-apnak zokasa zerent . Es bel tellÿ
-eseÿthween az napokat / mÿkorō
haza terneenek marada el a'' g̋er
-mek Iesus Ierwsalemben . es nem
ÿsmereek megh azth ew zÿleÿ : A-
-loÿthwan azert ewtet az seregh-
-ben leennÿe . ÿeweenek el eegÿ napÿ
ÿaro wtat . es keresÿk vala ewtet
az rokonssagok kő̗ző̗th es ÿsme-
-rő̗k kó̗zó̗t . es megh nem lelween
tereenek esmegh Ierwsalemben
keresween ewteth . Es leen harm
-ad nap wtan talalaak megh
ewtet az templomban ÿlween az doctoro
-knak kózóttók halgathwan
ewketh . es kerdezween . Chodal-
-koznak vala kedeegh mÿnd-
-nÿaÿan kÿk ewtet halgattÿ-
aak vala ew bó̗lchesseegheen es
feleletÿn . Es lathwan ew zÿleÿ
chodalkodanak raÿtta . Es mon-
-da ew annÿa ew nekÿ . Fÿam mÿ-
-re tettel mÿnekw̋nk ÿgÿen : ÿme
a'' te atÿaad es en bankodwan ke-
resewnk vala teeghódet / Es mon-
-da ewnekÿk : mÿ dologh hogÿ en-
-ghemet kerestek volt / Nem twg-
-gÿatok volt ee ? mert azokban
kÿk en atÿamee ÿllÿk ennekem
lennem : Ewk kedeegh nem erteek
megh az ÿgheet . kÿt / monda ew-

{123b}
nekÿk . Es le zalla ew velók . es ÿew
-ve nazarethben . es vala halgathw-
an ewket . Es az ew annÿa zÿweebē
forgattÿa vala mÿnd ez ÿgheeketh
Es a'' gÿermek Iesus newekó̗dÿk va-
la ÿdeÿben es bó̗lchesseegheeben es
malazthban mÿnd Istenneel / mÿn-
-d emberekneel / <zerelmes atÿamffÿaÿ>
Ez ÿelen valo ewangeliomnak ertelme-
-bó̗l sok ÿo tanwssagot vehetw̋nk mÿ ÿd-
vesseeghw̋nkre Elezer hol ott wg̋ mond
az ewangeliom . Mÿkoron volna Iesus tÿzen
-keth eztendó̗s . meene ffel Ierwsalemben ew
zÿleÿwel / EEtth kethkeppen valo lelkÿ ta-
-nwsagot vehetw̋nk : Elezer . hogÿ embernek
mÿnd ÿffÿwsagatwl foghwa . <zol> zorgalm
-atossaggal kel . az zenth helÿeket ÿarnÿa
es zenteknek ereklÿeÿth latogathnÿ .
Towabbaa hogÿ : zenethlen ember zÿwe-
ben es elmeeÿeben hordozza : nem chak
ez feldÿ Ierwsalemnek varasaath . hol
ott az mÿ eedes ÿdwezeÿtenk es megh
valtonk : ez vÿlaghnak ÿdwesseegheert
keserw̋ keent es halalth zenwede / De
az mennÿeÿ zenth Ierwsalemnek vara-
sarol es . az az . a' mennÿeÿ zenth or-
-zaghnak dÿchóseegheról hol mÿnd az
dÿchó̗seeghes zentek dÿczerÿk zenetlen
wr Istent / nagÿ halaa adassal . Es wr
Isten . dÿchekódÿk lakozÿk es orzagol
ew zeretew zentÿn erekkw̋ erekkee / Ez
eellÿen nemes gondolat : elmeelkodees .
es lelkÿ zarandok ÿaraass felette kelle-
-metes wr Istennek elette / es ÿdwesse-
ghes embernek // Erról mongÿa zent
Dauid ꝓptha .. ÿaÿ ennekem . merth ÿ-
ghen megh nÿwla az en lakodalmā
ez felden . Ez ennekem . naponkeed valo
kÿnÿerem . es<.> sÿralman / vala mÿko
-ron en nekem mongÿaak / hol vag̋on
az the wrad Istened ; Wgÿ mond

{124a}
En lelkem ez sÿralomnak wó̗lgeeból .
hol ott . tellÿes bó̗lchesseegh vagÿon twdath
-lansaaghnal kÿl : Emlekózet feledeekenseeg
-nel kÿl . ertelem . tewó̗lgheesnel kÿl ok
-ossaagh seteethseeghnel kÿl / Erról mongÿa
Wrwnk Iesus kÿt <.>meg ÿth zent Mathe
kenÿweenek ewtód reezeben . Erw̋llÿetek
es vÿgaggÿatok merth az tÿ erdemetek bew
-seeghes mennÿeknek orzagaban / Wgÿ
mond az zent ewanᵐ towabbaa . az gÿerm-
ek Iesus marada el Ierwsalembe : ew zÿ-
-leÿ nem twdwan . Ezen lelekzerent erthett
-ÿek hogÿ nagÿ sokak vannak kÿk Iesust .
el veztÿk : bÿnnek es gonossaghnak mÿa-
-tta . ÿelessen / kÿknek vakssaagh es seteth
-sseegh leend ew zÿwó̗kben / kÿk tÿztan
nem tarttÿaak ew lelkÿ ÿsmerettÿeketh
Erról mongÿa zent ÿsaÿas ꝓptha . wr Isten
keepeben : fokssagra vÿteteek . wg̋ mond
az en neepem : merth nem leen bó̗lchessee-
ghek hog̋ megh ÿsmerneek ew magokath .
Towabbaa . kereseek . Maria es Ioseph
Iesust es megh leeleek az templomba . ke
ressók mÿ es mariawal . az az banattal es
. tó̗redelmesseeghel / keressel Iosephel : az az ÿo
zagos teetelnek veeghÿg valo gÿorssassaga-
wal . es kethseeghnel kÿl meg lellÿek .
Es naponkeed haznallÿwnk es newekó̗gg-
-ÿwnk Iesussal . zenth malazthban bólchessee-
ghben . es ÿozagos mÿwelkódethben . merth ÿg̋
lezewnk kellemetesek mÿnd wr Istennek
mÿnd ez vÿlaghÿ embereknek elettek
Elssew meenÿekzew v-
-asarnap
EZ maÿ Zenth Ewangeliomot
ÿrtta megh bodoghsagos zent
Ianos ewangelista kenÿwe-
nek masod reezeeben ; Es leen
eredetÿ Bodogh azzon hanak nÿolczad nap-
-ÿaan / Ez zenth ewangeliomnak elette
emlekózÿk arrol . mÿkeppen . Iesus hozÿa
hÿwaa a' zent tanoÿthwanÿokat es mon-
-da ewnekÿk / Bÿzon bÿzon mondom
tÿnektek . lattÿaatok az menÿorzagot megh
nÿlnÿ es wr Istennek zenth angÿalÿt le
zallanÿ es ffel mennÿ . embernek ffÿan / enn-
-ek wtanna kówethkózÿk ez may zenth
ewangeliom bótew zerent .
Ewangeliom

{124b}
AZ ÿdó̗ben /
Menÿekzó̗k
leenek Ga-
-lÿleanak k-
-ana new v-
-arassaban
es vala ott
Iesusnak a-
-nnÿa . hÿwattateek el kedeegh
Iesus es . ew tanoÿthwnÿwal a'' men
ÿekzóben . Es borok el fogÿwan
monda ew annÿa ewnekÿ Bo-
rok nÿnchen . Monda ewnekÿ
Iesus : Mÿ ennekem es teenek-
-ed azzonÿallat . Nem ÿewt meeg
el az en horam : monda ew ann-
-ÿa az zolgaknak . Vala mÿt m-
ondand tÿnektek azth teegÿeetek
Valaanak kedeegh ott hath kew
vÿdrek le teeween : az sÿdoknak
tÿztwlattyok okaerth tarthwan
mÿndenÿk keth awagÿ harmas
meerteeket Monda azert ewne-
-kÿk Iesus . tő̗lcheetek meg a'' vÿdre
-keth vÿzzel . Es megh telteek ew-
-ket mÿnd zÿnw̋l . Es monda ew-
-nekÿk Iesus . Mereheetek ÿmm
-aran es vÿgÿeetek az naznag̋nak
es el vÿveek : De mÿnth kostolta
volna . az naaznagÿ az vÿzbó̗l /
lett borth : es nem twggÿa vala
honnan volna . az zolgaak kedeeg
twgÿaak vala kÿk mereÿtetteek
vala a'' vÿzeth . Hÿÿa hozÿaa az
vó̗legheent a'' naaznagÿ es mond
ewnekÿ . Mÿnden ember elezer
ÿo borth aad ew vendeeghÿnek
es mÿkoron megh zaÿoswlannak
ottan ollÿant kÿ alab valo : te .
kedeeglen megh tartottad a'' ÿo .
borth mÿnd eddÿglen : Ez elsewth
ew chodaÿnak kezette . tewee Iesus

{125a}
Galÿleanak Kana new varassa-
-ban . es megh ÿelentee ew dÿchó̗sse
-gheet . es hÿnek ewbenne ew tan-
-oÿthwanÿ -
Ez maÿ zenth ewangeliomba . harom
nemes tanwsagok vannak / Elezer tÿzta
es zepletelen . hazassaghnak dÿcheeretes
volta . kÿ megh ÿsmertethetÿk abbol . hogÿ
Wr Iesus xp̄us ew edes zenth zÿleÿee
wel es tanoÿthwanÿwal oda menth
es megh zentelte / Wgÿ mond rola zēt
Beda doctor / ha az zepletelen tÿzta ha-
-zassaghban bÿn volna : Es az mÿndenha
-to Wr Istentw̋l enghedween nem volna
soha Iesus ew zent zÿzesseeghes zÿleÿ
-eewel oda nem menth volna : Merth
nem zokoth az ollÿan helÿen ÿarnÿ
es lakoznÿ .. hol ondoksagos bÿneket teez
-nek . De ÿnkab el fwth onnan / Masod
tanwsaagh ÿelentetÿk kÿ az zent ewan-
geliomban / az eedes zÿz marianak kegÿel
-mes kenÿerw̋letÿ / Mert mÿkoron bo-
-rok el fogÿot volna . nem zenwethetee
el azth az ew anÿaÿ kegÿesseeghe . De
ottan megh ÿelentee az ew ÿrgalmas
zenth ffÿanak . mert borok nem volna
Harmad tanwsaagh vagÿon az zenth
ewangeliomban . az aldot ÿdwezeÿtew
Wr Iesusnak : termeezeth ellen valo
choda teetele . mÿkoron az feÿeer tÿzta
vÿzeth . veress borraa valtoztataa . hol
oth megh mwtataa nÿlwan . hogÿ ew
volna . meenÿnek feldnek . tenghernek
teremteÿe . es mÿnden allotoknak wra
zerzeÿe / kÿth mÿkoron lattanak volna
az ew hozÿaa tartozo zent tanoÿthwa-
nÿ<ok> hÿnek ew benne merth ew volna
az Istennek zent ffÿa . kÿ ez vylagoth
megh latogatta volna . ew zent Istenssee-
ghe zerent . Az teb neepek kedeegh czo-
dallÿaak vala ez ellÿen nagÿ choda
dolgot . es dÿcheerÿk vala wr Istenth nag̋
halaa adassal . Az ew edesseeghes zēt
zÿleÿe kedeegh . mÿnd zÿweeben es el-
-meeÿeben hordozza es forgattÿa vala
mÿnd ez eellÿen dolgaÿth . Es nagÿ
eedes halakat aad vala raÿtta . atÿa
mÿndden hato Wr Istennek . koronkeed /
Masod vasarnap

{125b}
EZ Ewangeliomot ÿrtta meg
Bodoghssagos zenth mathe
ewangeliomrol zerzett kenÿ-
weenÿek Nÿolczad reezeben /
Zenth Lucach kenÿweenÿ-
ek ewtó̗d reezeeben .. Zenth Mark kenÿw-
eenek elsew reezeeben / Es leen ez zenth
ewangeliomnak eredetÿ . ÿdwezeÿtenk Ies-
-usnak harmÿncz eegÿ eztendó̗s koraban
embersseeghe zerenth ; Es . zenth ÿwan ha
nak tÿzen ewtód napÿaan / Ez zenth ee-
wangeliomnak elette arrol emlekó̗zÿk
mÿkeppen ÿdwezeÿtenk Iesus ffel menth
volna az hegÿre . ew tanoÿthwanÿwal
es megh tanoÿtotta volna az nÿolcz bo-
-doghsagra / Es mÿkeppen kellenÿ eelnÿek
ez vÿlagon . hogÿ az wr Istennek zent
orzagaath vehethneek / Annak wtanna
le zalla<.> ew velek az hegÿról : ÿmarā
eeth kezdetÿk el ez maÿ zent ewangeliom
Ewangeliom
AZ ydó̗ben <.>
mÿkoron le
zallot volna
Iesus a'' heeg̋-
-ró̗l keweteek
ewtet sok ser-
eghek . Es ÿ-
-me egÿ poklos
eleÿbe ÿeween ÿmaggÿa vala ew-
-teth mondwan Wram ha akarz
megh tÿztwÿthatz enghemet . Es .
ffel emelween Iesus ew kezeet ÿlletee
ewtet mondwan . akarom tÿztwll-
ÿaal megh . es leghottan meg tÿztw-
-ltateek ew poklossaga . Es monda ew-
-neky Iesus . lassad hogÿ senkÿnek ne
mongÿad . De menÿ el mwtassad tenn-
en magadat papoknak es vÿgÿed fel
te aÿandekodat kÿt meg parancholt
moÿses az ollÿanoknak bÿzonsagokra
Mÿkoron kedeeg be meent vona ka-
ffarnaomba : ÿarwla hozÿaa Centurio

{126a}
Kerween ewtet . es mondwan . Wrā
az en gÿermekó̗m en hazamnal kez-
-weenben fekzÿk es gonozwl gÿettre-
-tÿk . es monda ewnekÿ Iesus en oda
ÿewó̗k es megh gÿogÿoÿtom ewtet
Es felelween Centurio . monda / Vr-
-am nem vagÿok melto hogÿ be ÿew̋
en haÿlokom alaa . De chak mongÿ-
-ad ÿgheeddel . es megh gÿogÿwl az
en gÿermekem . Mert en ees ember
vagÿok hatalmasb alath vettethveen
Es mondom eeggÿknek meenÿ el es
el meegÿen / a'' masÿknak ÿew'' el es
el ÿew / es en zolgamnak teed azth
es megh teezÿ . Halwan azerth Iesus
chodalkodeek raÿtta es ewtet kó̗we-
tó̗knek monda Bÿzon mondom
tÿnektek nem leelttem ennÿ hÿtet
Izraelben Mondom kedeegh tÿne
-ktek hogÿ sokak ÿewnek nap kel-
-ettró̗l es nap nÿwgattrol es le te-
-lepednek Abrahannal es ÿsaak
kal es Iacobbal mennÿeknek or-
zagaban az orzaghnak kedeegh fÿ-
-aÿ kÿwe vettethnek az kÿlsew seteth-
-seeghekre ott leezen syralom . es fog-
-aknak chÿkorgatasÿ Es monda Iesus
Centurionak meenÿ el . es mÿkeppen
hÿtted legÿen teeneked . Es megh gÿ-
-ogÿwla a'' gÿermek azon horaban
Ez maÿ Zenth ewangeliombol harom ÿeles
tanwsagot vehetw̋nk Elezer az poklosnak
megh tÿztwlassabol : Masodzer . Iesusnak az he
gÿról valo le zallassabol . harmadzer . az g-
-ÿermeknek megh gÿogÿoÿtassabol ; Kÿketh
mastan es . teezen Wr Isten lelek zerenth
Zenth Remegius doctornak mondasa zerent
az pokloson ertetÿk mÿndden bÿnes ember
merth mÿnden halos bÿnnel megh zernÿ-
-w̋l es el valtozÿk ew zÿneben : az zenth
haromsaghnak zent zÿneere teremtet lelek
kÿból kÿlemben meg nem tÿztwlhat : ha-
nem chak nagÿ kenÿergheessel . es essedózee-
-ssel mÿkeppen ez poklos teen : Wgÿ mond
eett Origenes doctor / Ha kÿ meg akar

{126b}
Halgathathnÿ Wr Istentw̋l harmak keelnek
hozÿaa : ez poklosnak peldaÿa zerent / Elezer
ÿgaz hÿth : azert mongÿa az ewangeliom /
ÿmaggÿ vala ewtet / Wgÿ mond rola
zent Iacab apostol : hÿth zerent kerÿen ha
mÿt keer ember . semÿt ne ketelkóggÿeek . es adatÿk
ewnekÿ / Masod alazatossaagh : merth
Wgÿ mond . es le esseek elette az feldre .
Belch . kenÿweenek harmÿncz ewtód reze-
ben vgÿ mond . Az alazatosnak ew ÿma-
chaga . az kódóketh atal hattÿa es meg
nem teer . mÿgh nem reea tekent wr Isten .
Harmad aÿoÿtatoss kenÿerghees . merth
Wgy mond . Wram ha akarz . megh tÿz
-toÿhatz enghemet : Merth felette kellem
-etes wr Istennek es embernek ÿdwesseeghes
mÿkoron ember mÿndeden <mynd> zÿksseegh
eben wr Istennek akarattÿa alaa vetÿ
az ew akarattÿat / mondwan . vala m-
-ÿnt wr Istennek kellemetes / es mÿnth
ew felsseeghe akarÿa wgÿ legÿen
Masod tanwsaagh . hogÿ xp̄us Iesus
az hegÿról le zalla az zeghen nepekhez .
lelek zerent ertetÿk raÿtta . Ew Istensseegheenek
hozÿank valo nagÿ kÿwansaga . es alaza-
-tossaga : kÿnek mÿatta zalla le menÿ-
ból . ez vÿlaghnak ÿdwesseegheerth : zÿleth
-ween . zenwedween es halottaÿbol fel
tamadwan / kÿnek mÿatta ew zent attÿat
megh engheztelee mÿ erettw̋nk
Harmad tanwsaagh . az gÿermeknek
meg gÿogÿoÿtassa /. Mert kÿ vagÿon ez .
vÿlagon kÿ ew ÿffÿwsagaat tÿztan meg
tarthassa . Akkoron bÿzonÿawal az pokol-
belÿ erdegh es nagÿobban keseerth embert
mÿglen ÿfÿw . gÿenghe es haÿlando
mÿnd ÿora mÿnd gonozra . Akoron . tórÿ
megh az ÿffÿwsaghnak zeepssegheet . ez
vÿlaghnak hangossagawal : Akoron zeple
-seÿtÿ megh ew genghesseeg<..>eenek vÿragaat kÿlemb
kÿ-
lemb ez vÿlagÿ faÿtalansagokkal / Akoron
haÿttÿa el ew ÿdwesseegheenek vtarol /
mÿglen haÿlando mÿndden gonoz zo-
-kasra ; mert ÿol twggÿa hogÿ ha az ÿff-
ÿwsaghnak erósseegheet meg foghatangÿa
az gonozwl aggott veenseeghet hamarab
el veztÿ / Erró̗l mong̋a zent agoston do-
-ctor . Bodoghtalan ember az . kÿ ew ÿffÿw
saganak Vÿragaat erdeghnek aggÿa es
veenseegheenek seprw̋ÿeet Istennek . De senkÿ
azert kethseeghnek ne esseek : mert mÿnden

{127a}
Koron es mÿndden ÿdóben keez a' mÿnden-
hato Wr Isten : ew hozÿaa tereó zegheen bÿ
-nesekkel ÿrgalmassagoth teennÿ : zenth ÿsa-
-ÿas ꝓpthanak mondasa zerent : Nem en
akaratom . az bÿnesnek ew halala . azth mon-
gÿa Wr Isten : De hogÿ megh terÿen es
eellÿen / Azerth ha az bÿnes ember . nem
zenÿk ÿoth tennÿ . beÿtelnÿ ÿmathkoznÿ a-
lamÿsnaalkodnÿ : Misseet Es predicacioth
hallanÿ . Az wr Isten ees hamarab zent
malazttÿaat nÿoÿttʼʼa es megh vÿlagosoÿ-
-ttÿa az ollÿan bÿnesnek zÿweet lelkeeth
Negÿed wasarnapō .
EZ Ewangeliomot eredeth zēnt
ÿrtta megh / zenth Mathee ken-
weenek nÿolczad reezeeben
Zenth Mark . neegÿed reezeebē
Zenth Lucach . Nÿolczad reezeeben . Es ez
ewangeliomnak kezdetÿ leen . Wrwnk Ie-
-susnak harmÿcz eztendós koraban / kÿs az-
-zon haanak hwzon kÿleczed napÿaan /
Ezen zent Ewangeliomnak elette . mÿkeent
ezen zemt Mathe ÿrÿa . ÿarwla eegÿ ÿ-
-rastwdo sÿdo ÿdwzeÿtenknek eleÿben es
monda . Mester kówethlek teeghed vala
howa menedez . Monda ewnekÿ az rokak-
-nak lÿkok vagÿon es az eghÿ madarakn-
-ak feezkók . Embernek kedeegh ew ffÿa n-
-ÿchen hol ew feÿeeth le haÿthassa Az .
masÿk monda . Vram el meegÿek ele-
-zer . hogÿ en atÿamat el temessem . Mon-
-da ewnekÿ Iesus . kówess enghemet es
had el az hallotakat el temethnÿ ew hallott-
-okath Ennek Wtanna kówethkózÿk ez maÿ
zenth ewangeliom / Ewangeᵐ
AZ ÿdó̗ben
bel menwen
Iesus egÿ h-
aÿochkaban
kó̗weteek e-
-wtet ew ta-
-noÿthvanÿ

{127b}
Es ÿme nagÿ ÿndwlaas tamada
az tengheren wgÿ hogÿ az haÿo-
chka el merẃlne az habok mÿat
Ew kedeeghlen alwzÿk vala . Es
hozÿaa ÿarwlanak es fel kó̗lteek
ewtet ew tanoÿthwanÿ mondw-
-an . Vram zabadoÿch megh mÿnk-
-eth . el vezw̋nk Es monda ewnekik
Iesus / Mÿre vattok feelelmesek ke-
-ves hÿtw̋ÿek : Ottan fel kelween
paranchola az zeleknek es az teng-
-ernek es leen nagÿ chendesseegh
Az neepek kedeeg chodalaak azth
Mondwan : Mÿnemw̋ ez ? mert
ezenkeppen mÿnd az zelek . mÿnd
az tengher enghednek ewnekÿ :-
Ez maÿ zenth ewangeliombol sok ÿo
lelkÿ tanwsagokat vehetw̋nk ha meg
tekenttÿek ertelmeeth / Az tengheren le
lek zerent ertetÿk . ez vÿlagh : kyre lee
zalla<a> menÿorzaghnak bodoghsagabol
Az haÿochkaan . kereztÿen anÿa zenth
egÿhaaz : kÿben bel hagaa ew zenth hÿ
tynek mÿatta . es mÿnd addÿglan be-
nne ewez . es nÿwgozÿk mÿgh ez w-
-ÿlaagh el veeghezÿk : kÿról ennen-
maga azt mongÿa / ne akarÿatok
feelnÿe merth ÿme en veletek vag-
-ÿok mÿnd vÿlagh vegeezeteÿglen
Masodzer ez haÿochka ÿegÿzÿ az
zenth kerezt<.> ffaath kÿn az mÿ ÿdwesseeghw̋nket
megh keresee es naponkeed valo ee-
lew kÿnÿerwnketh kÿwel lelek ze-
renth eelw̋nk mÿnekw̋nk oztogataa .
ez haÿochkaban el alweek mÿkorō
az ew zenth lelkeet <...> ew zenth attÿa-
-nak aÿanlwan kÿ bochataa . erettw̋nk
es akkoron adateek <.> megh zeegheen bÿ-
-nes adamffÿanak mÿndden bÿzodal-
-ma . remeenseghe es ÿdwesseeghe /
Az tenghernek kedeegh meg haboro-
dasaan ertetÿk : ez vÿla<.>gon valo
anÿazent egÿhaznak / haborwsaga .
az hÿttw̋l zakadot erethnekektw̋l
kÿk koronkeed haborgattÿaat anÿa-

{128a}
Zenth egÿhazath / De nem haggÿa el . Wr Iesus
xp̄us . az ew dragalatos zent veerewel halalaa-
-wal . megh zentólt es ÿgaz hÿttel megh ÿ-
-egÿzeth zerelmes ÿegÿóseeth : merth anÿa-
zenth eegÿhaznak ffÿaÿ leanÿ . nÿomorw-
-saghnak ÿdeÿn . mÿnd addeegh kÿaÿthnak
ew zenth ÿrgalmassagara : mÿgh nem seg
-edelmeth bochaat . es megh otalmazÿa az .
ew zeretew hÿweÿth mÿndden ellenseegh-
-tw̋l . kÿró̗l wg̋ mond ennen maga ees . az
zent ewangeliomba . zent Mathe ÿrta meg
kenÿweenek hwzon hatod reezeeben . Vÿgaz
-ÿatok . es ÿmathkozÿatok : hog̋ keseertethben
ne essetek . Zent Agoston doctor es wgÿ
mond : gÿakortaa az ÿgazakra azert ÿew
az hoborwsaagh . hogÿ menÿorzagra keaÿ-
-chanak : kÿaÿthwan megh halgattasanak .
megh halgathwan . nagÿobban dÿcheÿcheek
es tÿztóllÿeek az kegÿelmes wr Istenth .
mÿkeenth ez maÿ zent ewangeliomban
es leen / Mÿkoron <...g̋> az neepek latt-
-aak volna a'' nag̋ chodaat : mondanak
Mÿnemw̋ nag̋ hatalmw ez ? merth mȳd
az zelek / mÿnd az tengher enghednek ew-
-nekÿ
ewthó̗d vasarna-
-pon .
EZ Ewangeliomot eredet zerent
ÿrta megh bodoghsagos zent
Mathe ewangelista kenÿwee-
-nÿek tÿzen harmad rezeben
Es ez zenth ewangeliomnak kezdetÿ leen
ÿdwezeÿtenknek Iesusnak harmÿncz . harō
eztendós koraban ; zenth gÿerg̋ hawanak
elsew napÿaan / De ez ewangeliomnak
elette mÿkeppen ezen zent Mathe . es zenth .
Mark ÿrÿa kenÿweenÿek nÿegÿed reezee-
-ben / Az gonoz hÿtetlen sÿdook haraghra
reemeÿtee<k>tteek vona ew zent feelseegheet
mondwan . nÿlwan erdegh vagÿon ez em-
-berben ; Ottan kele fel az herró̗l ew ta
-noÿthwanÿwal es meene az tengher melle
es kőweteek ewtet sok sereghek : zool va-
la azerth ewnekÿk sok pelda bezeed keppē
az mennÿeknek orzagarol : kÿk kó̗zó̗t ez m-
-aÿ zenth ewangeliomot es mondaa .
Ewangeliom

{128b}
AZ ÿdó̗ben <.>
mondaa Iesꝰ
ew tanoÿth-
-wanÿnak
ez pelda bezee
-det Hasonla
-tos leen men̋-
-nÿeknek orza
-ga . zantho emberhez kÿ ÿo magot
hÿmte ew feldeeben . Mÿkoron ked-
-eegh alwnanak emberek . ÿewe el
az ellenseegh es hÿmte konkolth az
gabonanak kó̗zÿben es el meene
Mÿkoron azert fÿbe newekedet vo-
-na . es gÿmelczet teremtet vona : akk
-oron megh ÿeleneenek a'' konkolÿ-
-ok ees . Eló̗we ÿarwlwan azerth
a'' czalados embernek ew zolgaÿ mo-
ndanak ewnekÿ . Wram . Nem de .
ÿo magot hÿmteel ee az the felded-
-ben . honnan vagÿon azert a'' konkolʼʼ
ew benne ? Es monda ew nekÿk
ellensseeghes ember tette azth . Az zol-
-gaak kedeegh mondanak ewnekÿ
Ha akarod . el meegÿw̋nk es kÿ ÿrttÿok
Ewtet . Es monda . ne . netalantaan
kÿ ÿrtogathwan a'' konkolth : kÿ za-
ggassatok ew veló̗k eegÿetembe az ÿo
gabonath ees . haggÿatok mÿnd a''
kettó̗th newekednÿ mÿnd aratassÿk
es aratassnak ÿdeÿn . megh mondō
az aratoknak / gÿeÿczeetek egÿbe .
elezer a'' konkolt es kó̗sseetek ew-
-teth nÿalÿabokban megh eeghetees-
-re . az gabonaat kedeegh gÿó̗heetek
az en aztagomba . auag̋ czÿrembe /
Ez maÿ zenth ewangeliomba sok ÿo tan-
wsagok . tamadnak . mÿ ÿdwesseeghw̋nkre
Elezer azert wg̋ mond / Hasonlatos mennÿ-
eknek orzaga emberhez . kÿ / ⁊c . Ez emberen
lelek zerent senkÿ eegÿeb nem ertetÿk .

{129a}
Hanem mÿ wrwnk Iesus xp̄us . kyról zent
Ieremias ꝓptha wgÿ mond : Mÿ oka . hogÿ
ollÿan leez'' mÿnt<.> az zanto ember ez felden .
Towabba mÿkoron ennen maga es megh ma-
-gÿarazta volna ez pelda bezeedet ew tanoÿth
-wanÿnak monda / Az magh vetew ember mon-
-datÿk embernek ew ffÿa : Az zanto feld .
ÿegzÿ ez vÿlagot / De doctoroknak mondasok
zerent . Vrwnk Iesusnak az az embernek ffÿa-
-nak harom reendbelÿ zanto mezeÿ vannak
felsew . also / es kó̗zepsew / felsew az mennÿ
-eÿ dÿchó̗seghes zenth orzaghnak eekes paradÿ
-choma : hol oth : ÿo magot hÿmte . mÿkoron
az zepletelen zeep angÿalÿ termezeteth terem-
-tee / De lucipp̄ . hÿmte felw̋l rea . athkozot
keweelseeghnek konkolÿaat : kÿ mÿat meg
tóreteek az zent angÿalÿ seregheknek zamok
Az also mezón magÿaraztatÿk ez gÿarlo
wÿlagh : kÿben wr Isten hÿmte emberÿ
magoth : enghedelmesseeghnek regulaÿa ze-
-renth . De lucipp̄ . felw̋l hÿmte reea . enghe
dethlensseeghnek maghwaat : ÿrÿgsseeghnek
regulaÿa zerent . kÿnek mÿatta kÿ ÿzetee
paradÿchombol / ez gÿarlosagra es megh
athkoztataa . mÿndden halandosaghnak atok-
-ÿawal / es wr Istennek el vezteesseewel
Az harmadÿk mezeón magÿaraztatÿk em-
bernek ew zÿwe lelke / kÿben vannak
embernek ew okossaga es erzeekenseghÿ
kÿkben kezdettw̋l foghwa mÿkoron wr
Isten embert teremtee / ÿo magokat hÿmtet
vala . az az Istenÿ ÿsmeretet / Istenÿ ertelmet
Istenÿ latasth : Istenÿ zerelmet / es mÿndenbē
ÿo akaratot . De lucipp̄ . hamar megh cha-
-laa ewtet / es felewl hÿmte reea : vak-
-saghnak es twdathlansaghnak konkolÿat
bÿnre haÿlandosaghnak . sonkolÿat / wg̋ hog̋
mÿnden Isten atta ÿokat ember el feled-
-ne es hattra hanna / az vezedelmes hew-
dÿchóseeghnek kÿwansagaerth / Hogÿ azert
az eedes kegÿelmes wr Istennek zenth m
-wkaÿa zerzeesse mondasa el ne mwln-
-eek heÿÿaba es el ne vezne . lucipp̄nek
gonoz kÿzleletÿnek mÿatta / Az okaerth
ew zent ÿrgalmassaganak mÿatta kezereÿ-
-teteek az ew zent ffÿat ez vÿlagra bocha-
-tanÿ embernek ÿdwesseegheert / es hogÿ
pokol belÿ erdeghnek mÿnden hatalmaat
es mestersseegheet megh tórnee / hogÿ towa
-bbaa emberen semÿ hatalma ne leenne
Ez azert az ellenseegh kÿról zool az ewanᵐ

{129b}
Az aratokon kedeegh ertethnek az zenth
angÿalok . kÿknek paranchol wr Iesus az
nagÿ ÿteelethnek napÿaan / hogÿ az kon-
-kolth kÿwe zeggÿeek az tÿzta gabona kóz-
zól az az . hogÿ a'' <hyweket> gonozokath . es
a'' bÿneseketh . el valazzaak az yok kezzól
es egÿ nÿalabba kóthween . pokolnak meg
halhatatlan tÿzeere vesseek . hogÿ mÿnd er-
-ekkee eeghÿen : kÿról zenth mathe wgÿ mond<ÿa>
kenÿ-
-weenek hwzon ewtód reezeeben . akkoron
el<.> valazttÿa ewket egÿ mastwl . mÿkent
a'' paztor el valazttÿa a ÿohokat a ghódó
lektw̋l . mondwan az gonozoknak . meennÿ-
etek el en atÿamnak athkoztaÿ az erek
tÿzre kÿ kezdettw̋l foghwa meg vagÿon
zereztehween erdeghnek es ew angÿalȳak
Az ÿo tÿzta gabonat kedeeg gÿóÿtÿ az
ew aztagaban ; az az vÿzÿ be mennÿek
nek orzaganak erek eremeeben /
Kÿlenczben hagÿo
vasarnapon :-
Ez ewangeliomot eredeth zēnt
ÿrtta megh bodoghsagos
zent Mathe ewangelista
kenÿweenek hwzad rezeben .
ez ewangeliomnak kedeegh leen kezdetÿ
az ÿdóben . mÿkoron ÿdwezeÿtenk Iesus
vona harmÿncz keth eztendós . es mÿkorō
predicallanÿ kezdeth vona . az neepeknek
Istennek orzagarol / es mÿ ÿdóben aw-
-agÿ napon esneek . zent kozma damÿan
napÿa / Akkoron mondaa ez ewangeliom
belÿ nagÿ pelda bezeedeth .
Ewangeliom
[A]Z ÿdó̗ben
monda Iesꝰ
ew tanoÿth-
-wanÿnak
ez pelda be-
-zeedet Has-
onlatos m-
-ennÿeknek

{130a}
Orzaga . czalados emberhez . kÿ . k
-ÿwe meene elezer reegghel hollal
mÿweseket vÿnnÿ ew zeló̗ÿeeben
Es zeghó̗desth teween a'' mÿvesekk
-el egÿ napÿ penzben . kÿldee el ew-
-ket ew zeló̗ÿeeben . Es kÿ menwen
harmad hora koron . lata eegÿebe-
-ket alwan . a'' pÿaczon hewolkod-
-van . es monda ewnekÿk . Mennÿ
-etek el tÿ es az en zelembe : es mÿ
ÿgaz le''end megh adom tÿnektek
Azok es oda meeneenek . Annak
vtanna megh kÿ meene hatod es
kÿlenczed hora koron : esmegh az-
-onkeppen teen Tÿzen eeggÿed hora
koron kedeeg kÿ meene . es talala
eegÿebeketh alwan . es monda ew-
-nekÿk / Mÿt allotok ett napoth
estÿk hewolkodwan . Mondanak
ewnekÿ . mert senkÿ nem fogadot
el mÿnket . Monda ewnekÿk . m-
ennÿetek el tÿ es az en zelembe
Mÿkoron kedeeg esthwe lett vona
monda az zeló̗nek wra ew saffa-
-ranak Hÿd elewe a'' mÿweseket
es add megh nekÿk ew mwkaÿo-
-kat el kezdwen az wtolssokrol m-
-ÿnd az elssó̗kÿglen . Mÿkoron az-
-ert eló̗we ÿettenek vona : kÿk tÿ-
zen eegÿ hora koron meentenek va-
-la . wgÿan annee penzth veenek
Eló̗we ÿeween az elsók ees : aloÿtt-
-aak hogÿ tebbet veendó̗k vonan-
-ak . De ewk es . anne penzth veenek
Es el weeven zwggodnak vala az
czalados ember ellen . mondwan .
Ez wtolssook czak egÿ horaban m-
-ÿweltenek . es eegÿenlewe tetted .
ewket mÿhozÿank kÿk vÿseltek
napnak terheet es hewseegheeth

{130b}
Ew kedeegh felelween monda ew
kó̗zzó̗ló̗k eggÿknek / Barathom
nem teezek teeneked bozzwssagoth
Nem de egÿ napÿ peenzben zegh-
-ettel ee megh en velem ? Vedd ffel
āmÿ tÿeed . es menÿ el . Akarom
kedeegh ez wtolssonak es . azth ad-
-nÿ . mÿnth teeneked . Awagÿ nem
ÿllÿk ee ennekem azt teennem a-
mÿth akarok . Awagÿ a'' te zemed //
alnok . merth en ÿo vagÿok ? Ezen
keeppen leeznek az wtolssook elsó̗k
es az elssó̗k wtolssook . Mert sok-
-an vannak hÿwatalosok : kewesek
kedeeglen valaztatosok
Ez zenth ewangeliombol sok keppen valo
lelkÿ tanwssagokath vehetw̋nk mÿ ÿdwesse-
ghw̋nkre : Elezer . azerth wg̋ mond az zent
ewangeliom Hasonlatos mennÿeknek orz-
-aga : EEth a'' mennÿeknek orzagan ertetÿk
ez vÿlagon vÿtezkódew kerezttÿen anÿa zent
egÿhaz : kÿ az ew hÿweÿben vÿtezkódÿk po
-kolbelÿ erdeghnek . ew chalardsaghÿnak ellene .
Towabaa az chalados emberen . ennen maga
az aldot zent haromsaagh . awag̋ atÿa wr
Isten . kÿ emberÿ allatot az ew zent zÿneere
hasonlatossagara teremte : Es mondatÿk czala-
-dos embernek : kÿról zent gherger doctor vg̋
mond : kÿ mondatÿk ÿgazban chalados em-
-bernek mÿnt az mÿ aldoth teremtenk : kÿ
mÿdeneket kÿketh teremtót . bÿrÿa . tarttÿa .
es eeltetÿ : mÿnd lelekzēnt . mÿnd testzēnt
Towabaa . Az zelón ertetÿk Anÿa zent
egÿhaz . kÿról / zent gherger wg̋ mond .
Az mÿ teremtenknek ew zelóÿe mondatÿk
kezensseeghes kereztÿen zent egÿhaz : az ÿ-
gaz Abeltw̋l foghwa . mÿnd az wtolsso
ÿgaz emberÿg kÿ ez vÿlaghnak ew wee-
gheen zÿletÿk / meene ÿgazat zÿlth es zÿl
az ÿdóttw̋l foghwan . annee vezzót wer .
kÿnek ew gÿmelche : teremtetÿk wrwnk
Iesusnak zent zerelmeeból es malazttÿabol
kÿról zent Ianos kenÿweenek ewtód ree-
zeeben . wg̋ mond . ha kÿ en bennem nē
maradand az az : zent hÿthnek / remeenseghnek /

{131a}
Es Zeretethnek ÿozaga mÿat / kÿwe vettetÿk
mÿkeent az el metewtt zelew vezzew . es meg
azz . es ffel zeedÿk ewtet / es az tÿzre vetÿk
es megh eegh : es semÿre lezen kellew /
Towabbaa . az mÿweseken : ertethnek ketth
reend belÿ emberek / Merth ha . az zelón
erttÿek anÿa zent egÿhazat . haat . az mÿwe
-seken erthettÿek . az zent p̄dicatorokat es do-
-ctorokat . hogÿ . az zent ÿrasnak ertelmeewel
anÿa zent egÿhazat megh vÿlagosohak
es az zegheen neepet . az ÿdwesseghnek w-
-tara tanohaak .. Masodzer ha az zelón
erttÿek mÿndden embernek ew lelkeeth
haat az mÿweseken erthetw̋nk mÿnden
embert : Ezenkeppen . mÿnd wr Istennek
berósÿ vagÿwnk : kÿ atta mÿnekw̋nk
az lelkóth hogÿ mÿnden gonozttwl meg
órÿzÿek : es mÿ halalw̋nknak ÿdeÿn ew
-nekÿ zepletelen megh aggÿok / ha kedeg
teeb ÿozagokra tanoÿttangÿok : es lelkÿ
ÿokkal meg kazdagoÿtangÿok : kethsse-
ghnel kÿl zaaz annee ÿowal meg fÿ-
-zetÿ . meennÿeknek orzagaban .-
Towabbaa . az egÿ napon erthettÿek m-
-ÿnd mÿ tellÿes ÿdónknek folÿasaath
kÿben elewnk ez vÿlagon : halalwnkÿg
Towabaa az horakon / ez vÿlaag terem-
-teeseetw̋l foghwa kÿlemb kÿlemb ÿdó̗ket
erthetw̋̄k kÿró̗l zenth Gherger doctor vgÿ mond .
Reeghel hollal leen adamttwl foghwa
Noeÿgh . Harmad hora . Noetwl foghwa
Abrahamÿg . Hatod hora . Abrahamtwl fog-
-wa . Moÿses ꝓpthaÿg : Kÿlenczed hora . Mo-
-ÿsestw̋l foghwa : Cristusnak zÿleteeseÿglen
Es tÿzen eeggÿed hora : Cristus zÿleteesseetw̋l
foghwa . ez vÿlaagh veegheeÿglen / Ezen zent
gherger doctornak monsa zerent / Ezen hora-
-kon meeltan erthettÿek mÿnden ember-
-nek ew eeletÿ folÿasaath . zÿleteeseetw̋l
foghwa halalÿg : Azerth az elsew horan
ertetÿk mÿ gÿermekseeghw̋nknek artatlan
-saga : Az harmad horaan . ÿnaskor . mÿ-
-koron emberben mÿnd veer mÿnd ereÿ
newekó̗dÿk . hatod horaan ÿffÿwsaagh
kÿlenczed horan veenseegh : mÿkoron ember
meg kezd zallanÿ . Es tÿzen eeggÿed hō
meg teperódeesnek es el zaradasnak ÿdeÿ
Mert mÿkeppen az nap el nÿwgodwan m-
-ÿdden meleghseegh hewseegh el fogÿ el vÿla-
-gon .

{131b}
Azonkeppen mÿkoron ember wtolso veenseegh-
-eere ÿwth . mÿndden termeezethnek ereÿ
el fogÿ emberben : kÿt nÿlwan latwnk
Mÿt akar azerth az nagÿ reettenetes sen-
-tencia hol oth wgÿ mond . Sokak vannak
<...> hÿwatalosok es kewesek valaztatosok : Meelʼʼ
ÿgheeknek ertelmeeról ezenkeeppen zolha-
-twnk /. Elezer merth az aldot wr Isten .
ew zent ÿo voltanak kegÿelmesseegheebó̗l
mÿnden embert akarna ÿdwezeÿtenÿe
ha emberek az ew zent akarattÿanak
enghedneenek : De mÿerth nē ÿstentw̋l
hanē embertw̋l vagÿon : ez ellenzees . wg̋
mond rola wrwnk Iesus zent Mathe ÿrta kenÿweenek hee-
-ted reezeeben . Meelÿ kesken̋ az kappw
es zoross az wth . kÿ az erek eelettre vÿ-
-zen . es kewesen ÿarnak ew raÿtta .
Ez nag̋ reettenetes es feelelmes senten-
-ciat mÿndden embernek eressen zÿwe
ben lelkeeben kel tartanÿ naponkeed
horankeed . Es az karhozattra menendó wtat Istenÿ feelelemmel
es zeretettel . hattra kel vethnÿ : hogÿ
az mÿ ÿdwesseeghw̋nketh meg ne foglal-
-hassa / es ÿgaz wtwnkat meg ne banthassa .
kÿre engheggÿed wr Iesus malaztot am̄ :
Hethben hagÿo .
vasarnapon .
EZ Ewangeliomoth eredet
zerent ÿrta megh bodog
-sagos zent Lucach . kenÿ-
weenek Nÿolczad reezeeben
zenth Mathe kenÿweenek tÿzen har-
-mad reezeeben / Es ez zenth ewangeli-
-omnak kezdetÿ leen ÿdwezeÿtenk
Iesusnak . harmÿncz keth eztendó̗s ko-
-raban / Zenth gÿergÿ hawanak elsew
napÿan . Mÿkoron wr Iesus nÿomo-
-tot volna galÿlea belÿ tengher mellee
ew zenth tanoÿthwanÿwal / es mÿ-
-koron p̄dicallana . az kóz neepnek ee-
gÿeb / ÿdwesseeghes pelda bezedÿ kózót
monda ez zent ewangeliombelÿ pel-
-da <.> Bezeedet ees .
Ewangeliom .

{132a}
AZ ÿdó̗ben
mÿkoron
sok seregh-
-ek gÿw̋ln-
-eenek . es .
kewrw̋l va-
-lo varasok
-bol sÿethn-
-eenek Iesushoz . monda hasonla-
-tossagh zerent . Kÿ meene hÿ-
-mtenÿ kÿ el vetÿ az ew maghÿ-
-aat . Es mÿkoron hÿmte : Nemelʼʼ
eseek az wth feló̗n . es megh nÿo-
mottateek . Es az eghÿ madarak
megh eweek ewtet . Es nemeelʼʼ
esseek az kew zÿklan . es kÿ fak-
-adwan . megh az''a . mert nem l-
een nedwesseeghe . Es nemelʼʼ esseek
az tewÿskess kó̗zó̗t es vele<e> . eeg̋
-etembe az tewÿskek ffel neweked-
-ween megh foÿtaak ewtet Es
nemelʼʼ esseek ÿo feldben . es kÿ
kelween zaaz anne gÿmelchót
teremte / Iesus ezeket mondvan
kÿaÿttÿa vala . Kÿnek fÿleÿ v-
-annak halgathnÿ hallÿa Ker-
-dózÿk vala kedeegh ewtet ew ta-
-noÿthwanÿ . mÿ volna ez pelda .
bezeed : kÿknek monda ew . Tÿne-
-ktek adatot<.> megh ÿsmernÿ Isten-
-nek orzaganak lelkÿ meltossag-
-aat awagÿ ertelmeet . eegÿebekn-
-ek kedeegh chak pelda bezeedekbē
hogy lathwan ne lassaak : es hal-
-wan ne ercheek / Ez azert az pel-
-da bezeed . Az magh . Istennek ÿg-
-eeÿe . kÿ azert az wth selen esÿk
azok ollÿanok kÿk wr Istennek

{132b}
ÿgheeÿeet halgattÿaak . Annak w-
tanna el ÿew pokolbelÿ erdegh . es
kÿ vezÿ az ÿgheet ew zÿvó̗kbó̗l h-
-ogÿ hÿween ne ÿdwezewllÿenek
Es kÿ az kew zÿklan essÿk : Azok
ollÿanok kÿk mÿkoron hallangÿ-
-aak eremmel fogaggÿaak be az ÿ-
-gheet . de ez eellÿeneknek es gÿekerek
nÿnchen . mert chak ÿdeÿglen hÿz-
-nek . es keesseertethnek ÿdeÿn el ta-
-woznak . Kÿ kedeegh az tewÿskess
kó̗zó̗t / azok ollÿanok kÿk ÿma-
-ran halgattaak . es ez vÿlaghÿ zor-
-galmatossagoknak es kazdagssa-
-goknak es gÿenÿerw̋ssegheknek
mÿatta el menwen megh foyttÿ-
-aat es nem teremthnek gÿmelchót
Kÿ kedeegh ÿo fóldben esÿ<e>k / azok
ollÿanok : kÿk ÿo zÿwel . es eedesde-
-den halgathwan az Istennek ÿgh
-eÿeet ezekben tarttÿaak es gÿmelchót
teremthnek mÿnden bekesseeghben :-
Ez zent ewangeliom / ennenmagaban ÿolle
-heth nagÿ nehez ertelmet ÿelentene . De maga
az edes ÿdwezeÿtew Iesus : kÿ mÿndenekneel
ÿob mester : nÿlwan kÿ ÿelentee ertelmeet
es megh magÿarazaa Az zent tanoÿthwa-
-nÿoknak kerdessó̗kre ; De mÿnd azon
atal Bodoghssagus zenth ghergelʼʼ doctornak
monda zerent neegÿ reend belÿ tanwsagokat
vehetw̋nk kÿ ez maÿ zent ewangeliombol
ÿeleskeppen . Elezer ; kÿ legÿen az magh
vetew ember . Masodzer : mÿ . legÿen az
magh . Harmadzer mÿt ÿegÿeznek az he-
-lÿek hol oth az magok esnek : Negÿedzer
mÿnemw̋ feld az : hol oth . az magh sok gÿ-
-melchót teremth /-
Mÿnddennek elette azerth az mag vetew
emberen ertetÿk wrwnk Iesus xp̄us : kÿ
akkoron meene kÿ vethnÿ . mÿkoron . ew zenth
orzagabol le zalwan ez vÿlaghnak mezeÿ-
-re : testhzerent zÿleteek : az zepletelen zÿz ma-
-rianak mehetw̋l / De kerdhethnee vala
kÿ Mÿ oka hogÿ ennenmaga az edes
wr Iesus xp̄us : meene kÿ magh vethnÿ /

{133a}
Doctoroknak mondasok zerenth : kethkeppen
valo okokat talalwnk re''a .: Elezer az feldn-
-ek zÿksseeghes voltaeerth . kÿn ertetÿk mÿnd
ez zeles wÿlagh : Merth ha ew zenth feelssee-
ghe el nem ÿewth volna / soha ez vÿlagh ÿo
es haznalatos gÿmelchót nem teremtót volna
ÿdwesseegre / Es soha az Istenÿ atokbol ewtet
kÿ nem vehette volna : kÿben eseth vala az el-
-sew bÿnnek ÿdeÿn / Erról mongÿa zent ÿsa-
-ÿas ꝓptha / kenÿweenek elsew reezeeben . Ha
az meennÿeÿ seregheknek wra Istene / mÿ-
-nekw̋nk magot nem hagÿot volna / az az .
Az ew zent ffÿaat ez vÿlaghnak meg . nem ÿgÿeer-
-te volna . Mÿnt Sodoma es gomora : ollÿa-
-nok votwnk volna ; kÿk egy zem pÿllantasban /
el vezÿnek / Masod oka lelkÿ mÿwel-
-teteesnek haznalatossaga : hogÿ zeegheen bÿ
-nes neepeknek ew zÿwek haznalatos gÿ-
melchót teremteneenek / kÿról vgÿ mond
zent Agoston doctor . hogÿ : egÿ wr Istenhez
terth ember : Awagÿ zeretet<h>ben eelew . ÿob
wr Istennek elette : honnen mÿnd ez vÿ-
-lagh bÿnesekkel tellÿes leeween -
Masod tanwsagh : Hogÿ az magon ert
-hettÿek Istennek zent ÿgheeÿeet : kÿt hoza
es hÿmte ez vÿlagra : ennen maga wrwnk
Iesus xp̄us : az mennÿeÿ paradÿchomnak
kerteeból . kÿnek annee haznalattÿa leen
es vagÿon / hogÿ az eeló̗k ew vele megh
nem halnak . az hallottak ffel tamadnak .
Az ÿgazak megh dÿchówltethnek . az bÿne
-sek megh ÿgazwltathnak / es korok beteghek
mÿnd<d>enek megh gÿogÿwltathnak / Mÿ-
-nemw̋ nagÿ tÿztesseeghel kedeegh es meltoss
-aggal kel ewtet halgathnÿ es <ta...> tar-
-tanÿ Zent agoston megh tanoÿth reea mond-
-wan . hogÿ nem kÿsseb tÿztesseegghel es fe
lelemmel awagÿ zeretettel kel wr Istennek
zengh ÿgheeÿeet halgathnÿ : mynt az ew
zenth testeet veereet gÿonas<th> wtan veennÿ : mert
az ew zent teste es / wr Istennek ÿgheeÿee-
-vel aldatÿk es zentóltetÿk / Es nem kÿsseb
bÿnnek lattatÿk : mÿkoron wr Istennek zēt
ÿgheeÿe restten twnÿan halgattatÿk mÿnt
ha az ew zent . testeet az saarban vethneek .
Merth eggÿk ollÿan zÿkseegh embernek
ÿdwesseegheere mÿnt azmasodÿk / eggÿk
ollÿan zÿkseegh embernek bÿne bochana
-ttÿara mÿnth a' masodÿk / eggÿk ollÿan zÿk
-seegh<...> az meenÿeÿ dÿczóseegre mȳt a'
masÿk

{133b}
Harmad tanwssaagh . Mÿnemw̋ helÿe-
-ken essendÿk / mÿt ÿegÿez : wgÿ mond az .
zent ewangeliom / Nemellʼ eseek az wt
felen : es megh nÿomottateek . Ez eellÿen
magon ertethnek mÿnd azok kÿk ez wÿ-
lagon gÿenÿerwseghben eelnek es pok-
-olbelÿ erdeghnek kÿzleletÿre hamar haÿ-
landook . Ezekról mongÿa zent Iob . ken-
weenek tÿzen kÿlenczed reezeeben . lat-
-trok ÿeweenek en hazamra . es wtat
teenek en raÿttam atal . mert az ollÿ-
-anok bator hallÿaak az zent ÿgheet
De mÿert nÿthwa tarttÿaak az ew zÿ
-wóketh . hamar <.>kÿ veezÿ onnan az
zent Irasnak ertelmeet az pokolbelÿ
erdegh . hogÿ gÿmelchet ne teremchen
Nemellÿek esnek az magban kó̗wes
felden . es mÿert gyókerek nē leheth
hamar kÿ aznak : kÿn ertethnek az
keweelÿek / kÿk mÿkoron hallÿaak az
zent ÿgheet / megh nem tarthattÿaak
merth semÿ fondamētoma nÿnchen az
. ÿdwesseghnek ew bennek : kÿ hÿmtózte
-tÿk az zent alazatossaghnak harmattÿa-
-wal / kÿról wrwnk Iesus wgÿ mond<ÿa> Math . va-
la kÿ ennenmagaat meg alazya ffel .
magaztatÿk / az az menÿeknek orzagaban /
Nemellÿek esnek : az tewÿs kózet : es
megh foÿtathnak Ezen ertethnek az
fesweenÿek . es kazdagok . kÿknek ew
zÿwók az zorgalmatossagban<k> forogh .
Kÿknek ew lelkek wntalan ott vag-
-ÿon hol keenchek / Erról mong̋a zent
agoston doctor . O kerezttÿen ember . ha
kenchót kÿwanz : mÿnt ewtet leelted
ottan nÿwgodalmadat el veztótted
merth mÿkoron wÿgazz akkoron ees
ew rola gondolkodol / ha alwzz orw-
okrol almadozz / Nappal zorgalmas vag̋
rola eeÿel feelelmes : eennen ÿsmeród
hog̋ koronkeed zeeghen wag̋ . Azert nem
lehet hogÿ eggÿzerss mÿnd . Wr Istennek
zent ÿgheeÿe es ez eellÿen zorgalma-
tossaag embernek zÿweeben lakhasseek .
Neegÿed tanwssaagh : Mÿnemw̋ fóld
az kÿben ÿo gÿmelch leezen ; Monda-
-tÿk kerezttÿen embernek aÿoÿtatos
alazatos kegÿes : es erwóndetes zÿ-
we lelke . kÿ eremesth akarÿa halla-
-nÿ es meg tanwlnÿ Istennek akar-
attÿaat
figyelmeztet .

{134a}
Es ew ÿdwesseegheenek wtaat / kÿról zēt
Iacab apostol wgÿ mond . mÿndden alaza-
-tossaggal fogaggÿatod be tÿ zÿwetókben . az
eelew Istennek ÿgheeÿeet / Embernek kedeg
ew zÿwe lelke mondatÿk ÿo feldnek /
mÿkoron wr Istennek <es> ÿgheeÿeenek m-
-agv<ÿ>aat megh nem veztÿ awag̋ megh
nem rotazttÿa / hanem megh eeleztÿ es
megh bewóÿtÿ hogy . sok gÿmelchót5 terem-
chen6 : mÿndden alazatossaghban es bekess-
-eegh tartasban ; es ÿo remeenseghben ..
Fa<r>ssangh vasarnap
nak Ewaᵐᵃ
EZ zenth ewangeliomot
eredeth zēnt ÿrta megh
Bodog<h>ssagos zent Lucach
kenÿweenek tÿzen Nÿol-
-czad reezeeben . Es zenth Mathe <.>kenÿwe
-nek hwzad reezeeben ; Es Zent Mark
tÿzed reezeeben / Es leen kezdetÿ az ÿdó-
ben mÿkoron wrwnk Iesus xp̄us ember-
-sseeghe zerent volna . harmÿncz harom
eztendó̗s . Es mondaa ez zent ewangeliomot
wÿragh keddón ew zent halalanak el-
-ette / Ez zenth ewangeliomnak elette
kedeegh teen emlekózetót ew zent tanoÿ-
-thwanÿnak ez wÿlaghÿaknak el hagÿa-
-ssarol mondwan . Senkÿ nÿnchen olÿ
kÿ ew hazaat el hagÿangÿa . awagÿ
zÿleÿth . awagÿ attÿaffÿaÿt / awag̋ fele
-sseegheet : awagÿ ffÿaÿth . wr Istennek
zent orzagaerth ; kÿ sokkal tebbet nem vee-
-gÿen eerette . mÿnd ezen vÿlagon mȳd
a' masÿkon / Ezek megh mondwan . kó̗w
ethkózÿk . ez maÿ zenth ewangeliom /
Ewanᵐ
AZ ÿdó̗ben
vevee ffel ih̄s
ew tÿzen-
-keth tano-
-ÿt<h>wanÿt
tÿt<h>kon :
es monda
ewnekÿk

{134b}
Ÿme ffel meegÿewnk Ierwsalemben
es bel tellÿessewltethnek mÿnde-
-nek kÿk ÿrwan vannak az pro-
-ffetaak atal embernek ffÿarol .
Mert el arwltatÿk pogan neep-
-eknek . es megh chwffoltatÿk . es
megh ostoroztatÿk . es megh pekd-
-estetÿk . Es mÿnek wtanna meg /
ostorozangÿaak megh ó̗lÿk ewtet
Es harmad napon ffel tamad : ewk
kedeegh semÿt ezegben nem ertee-
-nek . mert ez <ÿghe> bezeed el vala enÿez-
tethween ew tewló̗k . es nem er-
-tÿk vala kÿk mondathnak vala
Leen azonkezben hogÿ kó̗zelgheth-
-neenek Ierÿkohoz . Es ÿme egÿ v-
-ak ÿl vala az wth selen koldwlw
-aan . Es mÿkoron hallanaa az
. sereghót azon el meennÿ : <Es megh>
kerdy vala mÿ dologh volna az .
es mondanak ewnekÿ : mert az
nazarethbelÿ Iesus menne azon el
Es kÿaÿttÿa vala mondwan : Da-
-uidnak ffÿa Iesus ÿrgalmaz'' en
velem . Es kÿk eló̗l mennek vala
rongallÿaak vala ewtet hogÿ vez-
-teglene . Ew kedeeglen anneeval
ÿnkab kÿaÿttÿa vala . Dauidnak
ffÿa ÿrgalmaz'' en velem . Megh
alwan azert Iesus . parancholaa
ewtet hozÿa hoznÿ : Es mÿkoron
eleÿbe ÿwtot volna . megh kerdee
ewtet mondwan : Mÿth akarz''
teweled tennem / Es az vak . mon-
-da / Vram hogÿ lassak . Es Iesus
monda ewnekÿ . laass . az te hÿtód
teeghód ÿdwezeÿtóth : Es leghottā
latha . es kówetÿ vala ewteth
dÿcheerween wr Istent . Es mÿnd

{135a}
cheereteth monda wr Istennek ?
Ez maÿ zenth ewangeliombol kett rendbelÿ
tanwssagot vehetw̋nk / Elezer hol oth wg̋
monda ÿdwezeÿtenk / yme ffel megÿw̋nk
Ierwsalemben . es embernek ew ffÿa el arwl-
-tatÿk / Masodzer : az waknak meg vÿgaz
tassaban / Elezer azert akaraa az eedes ÿd-
-wezeÿtew Iesus ew zent kennÿaat halalaat
kÿ ÿelentenÿ . mÿnek elette el kezdethneek
hogÿ mÿnden hÿw kerezttÿen neepnek
peldat adna / Merth vala kÿ az mennÿeÿ
zent paradychomnak dÿchósseegheeben akar
be mennÿ : elezer kówesse wr Iesus xp̄usnak
zent kennÿaat halalaat . kÿról zent pal
apostol wgÿ ÿr galattʼʼaÿaknak ÿrth le
weleenek ewthed reezeeben .. kÿk Cristus
reezeere vannak . ennen testóketh megh
fezeÿtótteek . mÿndden gyenÿerw̋seeghÿ-
-vel es bÿneÿwel / az az semÿben nem en-
-ghedween az gonossaghnak : Zenth peter
Apostol megh wgÿ mond . Az aldot wr
Iesus xp̄us keenth zenwede mÿ erettew̄k
peldaat adwan mÿnekw̋nk hogÿ kówess-
-ók az ew laba n̋omaath / Zenth Ber . d .
megh wgÿ mond : kerezttÿen embernek naponkeed
valo leczkeÿeenek kel leennÿ . Wrwnk
Iesusnak xp̄usnak zent keennÿa halala .
Annak okaerth kedeeg vetÿ zemw̋nk elee
-ben xp̄us Iesus az ew zent keennÿaat
hogÿ ha mÿkoron tórteenÿk mÿnekw̋nk
vala mÿnemw̋ kesertetót . awag̋ nÿomo-
-rwsagot zenwednw̋nk / az ew nag̋ zent
keennÿara tekeenthween . kÿnnÿebben
zenwedhessók : mÿkeppen zent Ber . doct .
mongÿa . Zenth ghergel meg wgÿ
mond : Nÿnchen olÿ nehez dologh ez
vÿlagon kÿt kÿnnÿen el nem zenwedhet
ember : chak az ew aldot termteÿeenek
zent sebeÿth zeme elótt hordozÿa / Zent
paal apostol meg wg̋ mond : gondollÿatok
azt kÿ eellÿen nag̋ zernÿw̋sseeghót zen-
-wedót az bÿnesek mÿat / hog̋ tÿ es ne
fa<.>raggÿatok ty elmeetekben . Ez ÿwsson
eztekben / az edes Istenÿ vÿgaztalo bezeed .
mondwan / ffÿam / Ne akarÿad heeÿabban el
mwlathnod wr Istennek . ÿnteesseeth
megh sse faragÿ alatta : mÿkoron ew
mÿatta meg feddetól : mert kÿt zereth
wr Isten megh feddÿ es meg ostorozÿa ./

{135b}
Masod tanwssagh adatÿk az zent ewangeliombol /
mÿnemew dologh magyaraztatÿk az vakon
Doctorok mondasok zerent . Ez vakon erte-
-tÿk tellÿes emberÿ nemzet . Ierikon ez
gÿarlo wÿlaagh . merth mÿkoron az edes
ÿdwezeÿtew Iesus ez vÿlagra le zalla .
lathwan emberÿ nemót megh vakwlvan .
ÿrgalmassagra ÿndwltateek raÿtta . es az .
ew zent kegÿelmes Istenÿ malazttÿaath
megh beweythwen megh vÿlagosoÿtaa
ewteth . hogÿ megh ÿsmernee ennen ma-
gaat . es az ew zent teremteÿeet / es el hannaa
az balwaan ÿmadasth . az eegÿ eelew
Istennek ÿsmeretÿerth . Azonkeppen lelek-
zerent . vala kÿ megh akar gÿogÿwltaath-
-nÿ wr Istenttw̋l / halgassa gÿorssan wr
Istennek zent ÿgheeÿeet es az zent ÿrasth
kÿ embernek lelkÿ zemeÿt meg nÿttÿa
az Istenÿ ÿgassaghnak ÿsmeretÿre : Masodzor
<ze..> ÿwechen kÿachon eróssen wr Istenre
mÿkeent zent susanna ew nÿomorwsagaban
harmadzor ÿgaz es eress hÿte legÿen .
kÿnel kyl lehetethlen kellemetessee lennÿ
wr Istennel : Azert mondaa Idwezóÿtenk
Iesus ees az vaknak . laass . az te hÿtód
teghód ÿdwezóÿtóth /: es halaat ada wr
Istennek raÿtta / hogÿ wr Isten annee ÿot tett
volna ew vele / dÿcherwen ew felsegheet /
mÿnd halalÿgh :
finis ē de ewangelÿs vsque ad ad quodae
gesimā /
EZ Ewangeliomot eredet
zerent ÿrtta megh bod-
oghssagos zenth Mathee
kenweenek hatod reezee
ben . Es zenth Luc xj
Ez ewangeliomnak elette azon kapitu-
lomnak emlekózÿk arrol . mÿkeppen wr
Iesus megh tanoÿttaa ewket a'' pater
nosternek ÿmaczagara / annak wtanna
mondaa ewnekÿk ez zent ewangeliomot

{136a}
[A]Z ÿdó̗ben
monda Ie-
-sus ew ta-
-noÿthwa-
-nÿnak .
Mÿkoron
beÿteltek
ne akarÿ-
atok ollÿan zomorwk leennÿ mÿnth az
keepwtalook . kÿk megh terlÿk
ew orczaÿokat hogÿ tettessenek
embereknek beÿteleknek Bÿz-
-on mondom tÿnektek . merth
el vetteek ew erdemeeth . Te ke-
deeglen mÿkoron beÿtelz'' enczed
megh te feÿedet olaÿal . es the
orczadat mossad megh hogÿ ne
lattassaal embereknek beÿtelenek
De az the mennÿeÿ atÿadnak
kÿ reÿtekben vagÿon : Es az the
mennÿeÿ atÿaad kÿ laat teghed
reÿtekben megh fÿzetÿ teeneked
Ne akarÿatok keenczet gÿeÿtenÿ
tÿmagatoknak ez felden hol ro-
-sda es molÿ megh emeeztÿk .
es hol az orwok kÿ assaak es
el wrozÿaak . De gÿeÿczetek
kenczeth tÿmagatoknak menÿorzagban
hol sem rosda . sem molÿ megh
nem emeeztÿk . es hol az orw-
-ok kÿ nem assaak el sem wroz-
-ÿaak . Mert vala hol vag̋on
az the keenczed . ott vagÿon az
the zÿwed ees .
Wr Istennek zent Newe dÿczeeretÿre . es
mÿ lelkÿ ÿdwesseghes tanwssaghwnkra
Neegÿ reend belÿ tanwsaghwnk leezen
ez maÿ zent Ewangeliombol .
Elsew / kÿ zerzee ez zentsseghes beÿteth
Masod . mÿokaert zerezteteek ezen keppē
hog̋ negÿwen napÿglan nem kellene
hwsth eennÿe . Harmad . mÿ okaerth

{136b}
Kel el kezdenÿ zerdan / es nem eegÿeb napon
Neegÿed mÿokaert kel ez maÿ napon ha-
mwt zentelnÿ . es ꝓcessioth ÿarnÿ : Ezeknek
nem kÿsded oka vagÿon zent Irasban :
Elezer azert lassok meg kÿ zerzette ez beÿteth
Erre doctorok . azt mongÿaak hogÿ anÿazent
egÿhazban . zent peter apostol zerzette : kÿnek
mÿnden zenthsseeghben gondot kel vala /
anÿazent egÿhazrol . Hogÿ kedeegh hosweeth
ÿnnepeenek elette kellenee beÿtelnÿ : okat
vetÿk Merth ha a'' mÿ edes ÿdwezeÿtenk
ez zamos zent Napokban nagÿ swllÿas pe-
-nitenciat . kÿt nagÿ keserw̋ keennal halal-
-lal tellÿeseÿte be nagÿ peenteken : az mÿ
Idwesseghw̋nkeert : kellene mÿnekw̋nk es
azon napokon . penitenciat tartanw̋nk . es
ew vele es raÿtta bankodnw̋nk : es az
ew zent kennÿan halalan halaat adnwnk
Masod oka . mert / mÿert terme<..>zethnek ÿn-
-dwlattÿa zerent Azon ÿdóben : embernek
vere ffel . ÿndwl . es haÿlandob mÿnden
: bÿnre : Azon ÿdóben ÿdwesseghesb vona embʳnek
ennen testeet / veereet / megh ehnÿhtenÿe
hogÿ mÿwel kynnÿebben magaat bÿntw̋l
megh ohathnaa . wr Istennek zerelmeerth
Masod tanwsaagh . Mÿ oka hogÿ negÿ-
-wen napÿg hwsth nem kel eennÿe . Oka ez .
Merth mÿkeppen ooh terweenben . wr Ist-
ennek ew temploma . Negÿwen hath ezten-
-deegh eppwlteteek ffel . Azonkeppen lelek-
zerent : Cristus Iesusnak ew zerelmes templo-
-maat / mÿ lelkw̋nket testewnket . kel ffel
eppeÿtenw̋nk lelkÿ ÿozagokban : mÿnden
bÿneÿnkról tellÿes es ÿgaz penitenciat tar-
-thwan ; Ez zenth beÿthnek kedeegh dÿczere-
-tes es ÿdwesseeghes votaat harom okok-
bol ÿsmerhetw̋nk megh . Elezer zemeel-
-nek meeltossagabol . Mert kezdettw̋l
foghwan / paranczolwan volth wr Istentw̋l
Mÿkoron elezer megh hagÿaa Adamnak
es Ewanak hogÿ zenwedetesseghet tartananak
es ne eenneenek az meg tÿltot faanak .

{137a}
Gÿmelczeeben . merth vala meelʼʼ napon
eenneenek . ottan halalnak halalaawal
halnanak megh : Annak wtanna . ooh ter-
-weenben es zent Moÿses es ÿllÿees
ꝓpthaak es Negÿwen . ee . nappaa beÿtelee
nek / kÿth megh Confirmalwan az edes
wr Iesus xp̄us : esmegh negywen ee . es .
nappaa beÿtele az pwztaban . eehen zome-
hon mÿnt az zent ewangeliom mongÿa
Az zent apostol ees hosweeth naptwl foghwa
negywen napÿgh . beÿteleenek . es az wtan
eerdemleek veennÿ az zent lelket pÿnkest
napÿan / Towabbaa . ez zamos zent napokn-
-ak peldazattÿara azth es ezw̋nkbe vehe-
-ttÿek . hogÿ mÿnd . ooh terweenbe . mÿnd
wÿ terwenbe . wr Istenttw̋l megh vagÿon
paranczolwan / hogÿ vala mÿnemw ÿoza
-ggal wr Isten embert zereth . eelteeben . m-
-yndenból kÿ aggÿa tÿzedeet wr Istennek
kÿth be ees ÿrttanak az terween kenÿben
Azert mÿnden kerezttÿennek atok alat be
kel tellÿeseÿtenÿ : Illÿk azert az zent ÿdók-
-nek es tÿzedeeth : wr Istennek be zolgaltat-
-nw̋nk : nagÿob Istenÿ zolgalattal es peni-
-tencia tartassal : hogÿ hamaraban nÿ-
-erhessek ew zent Istensseegheenek ÿrgal-
-massagaat es malazttÿaat :
Harmad tanwssaagh . Mÿ oka hogÿ
zerdan kezggÿek el a'' beÿteleesth . Enn-
-ek nÿlwabban valo okaat nem talall-
-ÿon / Merth az mÿ edes wrwnk Iesus
es azon napon meenth kÿ az pwztaban
beÿtelnÿ Negÿwen . ee . s nappaa . mÿnden
eetelnel es ÿtalnaal kÿl : De Anÿazēt
egÿhaaz az ollÿan beÿteth : kerezttÿen
neepttw̋l megh tÿltoth : Az okaerth hogÿ
senkÿ az Istenÿ meltossaghoz es teheczeek
-hez ennen magaat ne hasonlÿa / De ha
kÿ teennee es / nem vona ÿdwesseghes
Negÿed tanwssaagh : Mÿ oka hogÿ
hamwt zentelnek . es alazatossaghnak o-
-kaerth mÿnddennek feÿeere vetÿk . mon-
-dwan <h> Emlekó̗zÿeel meg ember rola
merth hamw vagÿ esmegh hamw leez'' .
Annak wtanna . zenth processiot es
ÿarnak az zenth egÿhaznak kó̗rw̋le :
Mÿnd ez eellÿen zerzeesek / nem eegÿebet
hanem az lelkÿ vÿaskodasth ÿegÿzÿk :/

{137b}
Testhnek . erdeghnek es ez vÿlaghnak
ellene / Annak wtanna kerÿek az me-
-nnÿeÿ dÿczósseeghes zenteknek seghe-
-delmeketh : hogÿ ellene alhassw̋nk m-
-ÿnden bÿneknek es gonossagoknak /
mondwan . Sancte Deus miserere nobis
Sancta maria . Ora pronobis . Omnes sancti
et sancte dei orate pronobis :/ peccatoris te
rogamus audi nos etcetera .
Wgÿ mond azert az zent ewange-
-liom . mÿkoron beÿteltek . ne leegÿetek
zomorwak . mÿnt az kepwtalok : mert
bÿzonÿawal az ollÿanok ÿmaran ezen
vÿlagon . az ew mwkaÿoknak el vetteek
erdemeet : az hewdyczó̗sseeghet : kÿn
azth erthettÿek hogÿ nem kellemetes
wr Istennek az keep mwtatoknak ew
zenwedeesek . ez vÿlaghÿ dÿczeerethnek
okaerth ; Hogÿ kedeegh kellemetes le-
gÿen wr Istennek elette embernek ew
beÿtÿ : Neegÿ dolgok keelnek hozÿaa .
Elezer . hogÿ Annak elette tyztan meg
gÿonnÿa mÿnden byneÿth . es wg̋ kezg̋e
el az zent beÿteth ; oka ez . mert ha
bÿnben teezÿ az ÿooth nē kellemetes
wr Istennek . sem ennen maganak ; Ma-
-sod . hogÿ . ÿo . es zent ÿgÿekozettel
teegÿe : es ne ez embereknek latattÿara
Harmad . hogÿ teekelletesseghel teegÿe
az beÿteteth . kÿról vg̋ mond zent Thamas
doctor . hogÿ hwz eztendónek felette .
mÿnden ember tartozÿk reea tellÿess-
-eeghel .. czak beteghsseegh meg ne tÿl-
-cza . awagÿ veenseegh . awag̋ nehez
dologh . awag̋ eegÿeb . okossagos ok .
kÿk nem tartoznak reea .
Negÿed . hogÿ ha erteke vagÿon rea
ÿmaczagot es alamÿsnaalkodasth tee-
-gÿen / merth zent Bernald doctornak
mondasa zerent . az keth zarnÿon em-
-elkódÿk ffel embernek ew beÿtÿ wr
Istennek eleÿbe :. mert az kegÿethlenn-
ek . ozorasnak . paraznanak . torkosnak .
rezthnek es twnÿanak ew beÿtÿ nem
kellemetes wr Istennek elette / De ha
kÿ ÿoth ÿo ÿgÿekózettel tezen . az oll-
ÿannak adnak erdemet menÿorzagban /

{138a}
Az ÿdóben . Mÿ-
-koron be ment
wona Iesus ka-
-ffarnaomba . h-
-ozÿaa ÿarwla
azeert Centurio . keerween ewtet
es mondwan Wram az en g-
-ÿermekem en hazamban : kezw-
-eenben fekzÿk . es gonozwl gÿe-
-ttretÿk . Es monda ewnekÿ Iesus
En oda meegÿek es megh gÿogÿ-
-oÿttom ewtet . Es felelween Cen-
-turio monda Wram nem v-
-agÿok melto hogÿ be ÿeÿ en ha-
-ÿlokom alaa . De czak parancz-
-olÿ ÿgheeddel es megh gÿogÿ-
-wl az en gÿermekem . Merth
en es ember vagÿok hatalmass-
-aagh alatt vettethween / vÿteze-
-keth tarthwan en alattam . Es
mondom eeggÿknek menÿ el . es
el megÿen : Az masodÿknak ÿewÿ
ede . es el ÿew . Es az en zolgamn-
-ak teed azt . es megh teezÿ : Hal-
-wan azt azert Iesus czodalkozeek
. raÿtta . es ewtet kó̗wetó̗knek m-
-onda Bÿzon mondom tÿnektek
Nem talaltam ennee hÿtet Izra-
-elben . Mondom kedeegh tÿnek-
-tek . hogÿ sokan ÿewnek nap ke-
-lettró̗l es nÿwgattrol . es le tele-
-pednek . Abrahannak . es ysaakk-
-al . es Iacobbal mennÿeknek or-
-zagaban . Az orzaghnak kedeeglen
ffÿaÿ kÿ vettethnek az kÿlssew
setethsseeghekre . Ott lezen sÿralom
es fogaknak czÿkorgatassa . Es

{138b}
monda Iesus Centurionak . Menÿ
el es mykeppen hÿtted legÿen teen-
-eked . es meg gÿogÿwla a'' g̋ermek
azon horaban
Az ÿdó̗ben . monda
Iesus ew tanoÿth-
-wanÿnak . hall-
-ottatok . mert m-
ondwan vagÿon
a'' reeghÿeknek
zeressed the baratodat . es gÿló̗sseeg-
-ben tarczad the ellensseeghedet . En
kedeeglen azt mondom tÿnektek
zeressetek tÿ ellensseghteket . es ÿol
tegÿetek azokkal kÿk gÿló̗ltenek
tÿteket . es ÿmaggÿatok tÿteketh
haborgatokeert es nÿomorgatok-
-eerth . hogÿ leegÿetek tÿ atÿatoknak
ffÿaÿ kÿ mennÿeghben vagÿon . kÿ
az ew napÿaat fel tamazttÿa mÿ-
-nd ÿokra mÿnd gonozokra . es esseth
aad : mÿnd ÿgazakra . mÿnd hamÿss-
akra . Ha azert zeretÿtek azokath
kÿk tÿteket zerethnek mÿnemew-
-tewk lezen . Nem de az nÿlwan v-
-alo bÿnesek ees teezÿk azth ? Es
ha ÿdwezlendÿtek tÿ atÿatok ffÿa-
-ÿth czak . mÿt teeztek towabbaa ?
Nem de az hÿtethlenek es tezÿk azt ?
Leegÿetek azert tÿ teekeelletesek
mÿkeent az tÿ mennÿeÿ atÿatok .
es teekelletes . Wegÿeetek ez-
-tekben hogÿ az tÿ ÿgassaghtokath
ne tegÿeetek emberek eló̗th hogÿ
lattassatok ew tewló̗k . Mert ha wg̋
leend nem lezen eerdemetek az tÿ
atÿatoknaal . kÿ mennÿeghben va-
-gÿon . Mÿkoron azert alamÿsnat

{139a}

[[]]

{139b}

[[]]

{140a}
Eeth el kezdetÿk ezten
denketh walo zentek
ÿllew ÿnnepenek
Ewangelioma :-
Elezer egyhaznak
zenthsege napyarol .
AZ ÿdó̗ben
Be menw-
een Iesus
ÿaar vala
Ierÿcoban .
Es ÿme . egÿ
Zakeus new̋
ember : kÿ v
-ala az nÿlwan valo bÿneseknek
feÿedelmek : kazdagh es vala ew
es eenczelkó̗dÿk vala Iesusth lat-
hathni kÿ vona : es nem leheth
vala az sok neeptw̋l merth ew
allapattÿaban kÿsded vala : Es
eló̗we sÿethween haga ffel egÿ
Bacolcza ffara . hogÿ onnan lat-
hathnaa ewtet : mert melló̗le
keel vala el menny : Es mÿko-
ron az herre ÿwtot vona : ffel
tekeenthween Iesus . lataa ew-
-teth es monda ewnekÿ : Zakhee
hamar zaal le : mert ez maÿ
napon az the hazadnaal kel en-
-nekem lakoznom : Es sÿethwen
le zalla es hazahoz fogadaa ew
tet nagÿ erem̄el .. Es mÿkoron
mÿnd azth lathnaak zwggod-

{140b}
nak vala raÿtta mondwan : m-
-erth az bÿnes emberhez terth v-
-ona : Eló̗we alwan azert Zakeos
monda Iesusnak .. Wram ÿm
mÿnden ÿozagomnak hasonffe-
-leeth zeghenÿeknek adom : es ha
kÿt megh karosoÿtottam neegÿ
-keppen adom megh : Monda
Iesus ottan ewnekÿ : Mert ez m-
-aÿ napon ÿdwesseegh adatot ez
haznak : mÿert ew ees Abraha
-mnak ffÿa leegÿen : Mert wgÿā
es keresghethny ÿewt embernek
ffÿa : es ÿdwezeytenÿ az ollÿant
kÿ el vezeth vala .-
Ez maÿ zenth ewangeliomot ÿrtta
megh Bodoghsagos zenth Lucacz ew-
angelista kenÿweenek tÿzen kÿlenczed
reezeben . kÿben wr Istennek seghedsee
ghewel harom nemes tanwsagwnk
leezen lelkwnknek ÿdwesseegheere /
Elssew lezen Anÿazenth egÿhaznak
zentó̗lendew . meltosagarol : kÿnek
nÿlwabban valo ÿsmeretÿre megh
kel twdnwnk hanÿkeppen magÿaraz
tatÿk az zenth egÿhaz : Kÿre reea felel-
ween doctoroknak mondasok zerent .
Ewth keppen valo . egÿhazat talalwnk
zenth egÿhazban : <...> kÿnek okaat
es fundamētomaat talallÿon . bólcz
eggÿk kenÿweenek nÿolczad reezeeben
prouerbiorum viij . hol otth wgÿ vagÿō
megh ÿrwan .. Az Istenÿ bólczesseeg
hazat zerzee ennen maganak es heet
ozlopokat vaga kÿ ew alaÿa // Doctor
oknak magÿarazattÿok zerent . Ez ne-
mes haaz awagÿ egÿhaz ewt reez-
re oztatÿk awagÿ veetetÿk / Elssew
mondatÿk : mÿnd az meēnÿeÿ kezen-
seeghes eeghek : masod wralkodoo
meennÿeÿ dÿczóseeghnek haza .. har-
-mad vÿtezkodó anÿazent egÿhaazn-
-ak haza . Neegÿed : kerezttÿen emb
erÿ leleknek haÿloka : Ewtód : az edes .

{141a}
Zepletelen Zÿz Anÿa marianak tÿztha
meehenek bodoghssagos haÿloka / Az el-
-ssew hazban / az az mennÿek orzagaban
lakozÿk az wr Istennek zenth bó̗lczesseghe
Allattÿazerent . hatalmassaga zerent es
ÿelennen valo zemeelÿe zerent : kÿnek
heeth ozloppÿ mondathnak heet kÿlemb
kÿlemb eghek : kÿk ew helÿeken eressen
meg maradnak / es lattatÿk nemÿkeppē
ha ew raÿtok allana az menÿorzaagh
Erról emlekózÿk zenth Barwk ꝓptha
kenÿweenek tÿzed reezeben . mondwan
Oh Izrael . meelÿ ÿghen nagÿ az wr
Istennek haza . Es ÿghen zeeles az ew
erekseegheenek helÿe . Ezenról ertetÿk
ÿdwezeÿtenknek ees mondasa az zenth
ewangeliomba / Ha kÿ eeth vala mÿt
el hagÿand . az Istennek orzagaerth .
zaaz anneeth . adnak erette . Ezenról
mongÿa zenth pal apostol ees : Atÿam
ffÿaÿ nÿnczen eeth megh maradando
varaswnk . De ÿewendót keresw̋nk : kÿ-
-ben ha kÿ egÿzer be menend soha teb
-bee kÿ nem ÿew / az az mennÿeknek
zent orzagabol / Mert zent Agoston do-
ctor atÿanknak mondasa zerent wg̋an
ees az vegre teremtette wr Isten az
embert : hogÿ az erek bodoghsagra m-
-ennÿen es erekkee oth lakozÿeek
Masod egÿhaza vagÿon az wr Isten
-nek kÿ mondatÿk gÿezedelmes es w
-ralkodo anÿazent egÿhaz . kÿ mondatik
mÿnd az mennÿeÿ bodoghsagos zentek
-nek dÿczoseeghes eegÿesseeghe : kÿben
lakozÿk zent zÿnee zemeelÿe zerenth .
Merth az mennÿeÿ zentek koronkeed
zÿnról zÿnre es ÿelennen lattÿaak
az mÿnden hato wr Istenth . mÿnd az
dÿczóseeghes zent haromsaghnak zemee-
-lÿeben : Ennek heeth ozloppÿ mond-
-athnak zeeth rendbelÿ mennÿeÿ zentek
-nek dÿczóseeghes karÿ ; az az Angÿalok
patriarkaak / ꝓpthaak ; Apostolok . mar-
-tÿrok Confessorok es zÿzek : kÿkból es
kÿknek mÿatta . az wr Istennek mee
-nnÿeÿ zent haza es orzaga . megh
ekessw̋ltetet es zereztetet . mÿkeent eg̋
nemes : kew ozlopokkal ; Erról mong̋a
zent dauid az zoltaar kenynek . nÿolcz
-wan harmad reezeben Bodogok m-
ÿnd azok kÿk lakoznak az the hazadban
wr Isten / erekkẃl erekke dÿczernek teghedet /

{141b}
Harmad egÿhaza vagÿon az wr Istennek
Ez wÿlagon valo vÿtezkódó anÿazenth
egÿhaaz : az ÿgaz Abeltw̋l foghwan : m-
ÿnd addeegh mÿgh ez vÿlagh ez veeghe-
zÿk kÿben lakozÿk az wr Isten zenth-
-seeghkeppen . kÿnek heet ozloppÿ monda-
thnak az heet egÿhazÿ zenthseeghók
kÿk anneewal dragalatosbak es tekeel-
letesbek az ooh terweenben valo zenth-
seegheknel es aldozatoknaal . mÿnee-
wel lelkÿekbek . es erekkw̋l valok .
Erról mondaa Aggeus ꝓptha kenÿwe-
nek masod reezeben .. Nagÿob lee-
-zen ez wtolsso haznak . ew dÿczóseeghe
honnem az elssewnek . az az . anÿazent
egÿhaznak . kÿ wtolban ÿsmertte megh
az wr Istenth . honnem az sÿdok sina-
-gogaÿanak . Negÿed egÿhaza vag̋on
az wr Istennek : kÿ mondatÿk emberÿ
okos leleknek haÿloka : kÿben lakozik
az wr Isten lelekzerent . az az lelkÿ
eresseeghzerenth . kÿnek heeth ozloppÿ
mondathnak heeth lelkÿ nemes ÿoza
gok . twdnÿa ÿllÿk : zent hÿth remeen-
seegh . zent zeretet : Eresseegh . ÿgassaag
meerteekletesseegh . es tÿztassaagh : meelʼʼ
nemes ÿozagok zenth Alberth pÿspek
mondasa zerenth . eennen alool ez feldÿ
eknek dohabol ffel emelnek emberth
lelkóstw̋l testestw̋l : wr Istenhez mennÿek
nek orzaganak bodoghsagaban . Ewtód
egÿhaza vagÿon az wr Istennek . az
eedes zepletelen zÿz marianak meeze
kÿ kezdettw̋l foghwa . wgÿan arra zen
telteteek es valaztateek . hogy az wr
Isten teelÿesseegghel testhÿ termezet ze-
rent ewbenne lakozneek . ew benne
fogantathneek . ew belólee ees zÿlethn-
eek ez wÿlagra . ez vÿlaghnak ÿdw-
esseeghere es megh valthssagara //
kÿnek heeth ozloppÿ mondathnak . heet
zenth ꝓpthaak mÿath kÿ ÿelentetet . czo-
dalatos ÿegzeesek / twdnÿa ÿllÿk . Noe
Barkaÿa / az zewethsseeghnek zekreen̋e
Az langazo Bokor . AAronnak vezzeÿe
Gedeonnak gÿappÿwÿa : Salamonnak
keralÿ zekÿ . es Az be rekeztet kappw .
kÿkról nÿlwabban vagÿon az profetak
nak kenÿwekben megh ÿrwan : kÿken
magÿaraztatÿk zÿz marianak meltosaga .

{142a}
Masod tanwsagh Adatÿk Ez maÿ
zenth ewangeliom mellee / Mÿ okaerth
zentelÿk megh az zenth egÿhazat / Docto-
rok ennek harom ÿeles okaat vetÿk .
Elezer Isten felól .. Masodzor az zenth helÿ
-felól harmadzor mÿnnen feló̗lw̋nk
Istenfelól ez ÿeles oka : mert meegh ooh
tó̗rwenben megh wagÿon hagÿwan es
paranczolwan . moÿses atal . hogÿ a''hol
ew heelth valazth maganak . oth rakÿan-
-ak ewnekÿ egÿhazat es zent oltarth es
azon aldozÿanak ew zent Istenseegheenek
oth teegÿenek ÿmaczagot es dÿczeeretet .
Annak ÿmaran meltosagaert . hogÿ nag
-ÿob meltosaggal dÿczeerhesseek az zenth
Istent / mÿkeent ewnnen maga mondaa
ꝓptha atal . zentek legÿetek mert <.>en zent
vagÿok / Erró̗l mondaa zent dauid ꝓptha
ees . heethzer mondeek en dÿczeeretet teen
-eked wr Isten . napÿaban // Az te ÿgassag
-os ÿteeletednek felette // Annak okaert
zerzette Anÿa zenth egÿhaz<a> . az veternÿet
merth ÿdwezeÿtenk Iesus xp̄us . eeffe
-lÿ koron zÿletet ez vÿlagra . az mÿ
ÿdwesseeghw̋nkerth :. Es effelÿ koron fog
attateek megh . az mÿ meg valthsagwn-
-knak okaert : Es hogÿ haÿnal eleÿn ta
mada ffel hallottaÿbol . az mÿ dÿczósee
ghw̋nknek okaerth / mÿnd ezekról kel
akkoron <.> mÿnd tellÿes kezettÿen anÿa
zenth egÿhaznak nagÿ halakat es dÿcze
-reteketh adnÿ az wr Istennek : Masod
dÿczeeret lezen anÿazent egÿhazban az
prima hora .. mert wrwnk Iesusth xp̄ust
akkoron vÿveek pÿlatosnak foghwa .
Es hogÿ akkoron ÿeleneek megh ffel
tamadwan hallottaÿbol . az harom ma
-riaknak . Harmad hora koron : esmegh
dÿczeeret mondatÿk . Merth akkoron . kÿ
-aÿtaak halarra wrwnkat az sÿdo se
reghek pÿlatos zekÿ elót mondwan . fe
-zeÿcz meg fezeÿcz megh ewtet : Azon ho-
-raban ees kótó̗zteteek az kew ozlophoz
es megh ostoroztateek : Annak wtāna
az horaban boczataa el az zenth lelket
ees pÿnkesth napÿan az zent Apostolokra .
Neegÿedzer lezen dÿczeeret hatod ho-
-ran : mert akkoron emelteteek ffel az
magass kerezthffara . es nagÿ setethseegh
fogaa be mÿnd ez vÿlagot . Annak w

{142b}
tanna . Aldozo napÿaan akkoron teere wtol-
-so ebedet ees az tanoÿthwanÿokkal / Ewtód
dÿczeeret lezen . kÿlenczed horan . mert ak
-koron boczataa kÿ az mÿ edes wrwnk Iesꝰ
az ew zent lelkeet az magas kerezthfanak
zent oltaran ; Es az vÿtez zent oldalaat
atal óklelee ew hegÿes czwczaÿawal
Es Annak wtanna . akkoron meene fel
menÿorzaghnak bodoghsagaban ees /
Hatodzor lezen dÿczeeret . veczernÿe koron
mert akkoron mossaa meg xp̄us az ew
tanoÿthwanÿnak labokat az veegh va-
-czoran . es zent testeet zent veereet meg
zentelwen . ewnekÿk adaa : Annak w-
tanna akkoron ÿeleneek az ket tanoÿ
thwanoknak ees menwen Emaus va-
-rasban kÿk az kÿnÿer zeghesen megh
ÿsmereek / Hetedzer lezen dÿczeereth
Completa koron . mert akkoron teeteteek
az koporssoban ÿdwezeÿtenknek zent teste .
Es Annak wtanna . ew fel tamadasanak
wtanna . akkoron aÿto be teween . ÿelen-
nek az zent apostoloknak ewket meg
vÿgaztalwan : es bekeseghet hÿrdethveen
Elezer azert mÿnd ez eellÿen Istenÿ
dÿczeeretheknek okaert meltan zentel-
tetÿk megh anÿazent egÿhaznak helÿe /
Masod oka . mÿert meg zenteltetÿk
azon zent helnek oka . hogÿ Oth na-
gÿob zeretettel lakozÿeek az wr Isten
Azzonÿwnk zÿz Maria . Es az zenthek
zent Angÿalok . Wgÿ mond rola zent
Dauid ꝓptha . Illÿk wr Isten hogÿ az
the hazad megh zenteltesseek . mÿnd
erekkw̋l erekkee / Hÿtw̋nkkel azt hÿz
ÿek hogÿ oth lakozÿk az wr Iesus
xp̄us Allattÿa zerent . Anÿa zenth egÿ
haznak heet zenthseeghÿben . ÿelessen
Az tÿztólendó oltarÿ zenthseeghben . kÿk
kórw̋l koronkeed ÿelen vannak az zentek
zenth angÿalok / Erról mongÿa zent
Ianos latasarol valo kenÿnek hwzon
eegÿed reezeben ; ÿme hol az Isten-
-nek zent haÿloca . hol oth eegÿetembe
lakozÿk embereknek ffÿaÿwal : Ezen-
ról mondaa ennen maga ees ÿdwezeÿ
tenk Iesus : zent Mathe vtolso reezeben
ÿrtta megh : ÿme En tÿ veletek vagÿ-
-ok mÿnd ez vÿlaghnak veegheeÿglen
az oltarÿ zenthseghnek aldozattÿaban
mÿnd ez okaert azert zenteltetÿk meg an̋a-
zent eg̋haz .

{143a}
Harmadzor : zenteltetÿk megh anÿa-
zent egÿhaz Ennen maganak meltosaga-
-erth . Es pokolbelÿ erdeghnek hatalmanak
el tóreeseerth . hogÿ oth ne wralkothasseek
emberÿ nemnek ellenseghe // Erról wgÿ
Bodoghsagos zenth ghergel doctor . hogÿ
egÿ ÿdóben / adanak egÿ egÿhazat az h-
-ÿw kereztÿeneknek kÿth annak elette . po
ganok es erethnekek bÿrnak vala : Mÿ
-koron azert egÿ <h> ÿambor kereztÿen pÿspek
megh zentelnee Az hÿw kereztÿenek kik
oda gÿw̋ltenek vala . erzeenek labok kó-
-zót mÿnt ha sok dÿznok kÿ fwtotta-
nak vona az egÿhazbol : es nagÿok kez
-deek czodalnÿ Annak wtanna megh
ÿelentee wr Isten . hogÿ az fertelmes
pokolbelÿ zelletek fwtottanak vona kÿ
<ottan> onnan kÿk otth lakoztanak : kÿk
nem tÿrhethween az zentelesth . onnan el
mentenek :. mert az vtan volt Istennek
es az zenteknek lakodalma .-
Neegÿedzer zenteltetÿk Az anÿa zenth
egÿhaz . hogÿ oth emberek meg zentel
-tethneenek es az aldot wr Isten az hÿẃ
kereztÿeneknek aÿoÿtatos ÿmaczagokath
keerelmeeseketh es kenÿergheeseketh ha-
-marabban megh halgathnaa .: Oth zokot
kereztÿen ember meg gÿonnÿ ÿmathkoz
nÿ : wr Istenth dÿczeernÿ . zēthsegheth
vennÿ : Erról mongÿa zent dauid ꝓptha
Az the zenth templomodnak kózepette ve
ttek wr Isten az the zenth ÿrgalmassa-
-godat . mert erdemlÿek az zent tóredel-
messeghnek es tÿzta gÿonasnak wtāna
az erek mÿndenhato kegÿelmes wr
Istennek zenth ÿrgalmassagaat es mÿ
bÿneÿnknek tellÿessegghel valo megh
boczanattÿaath / ÿme azerth <zel> zerelmes
attÿamffÿaÿ emlekózÿetek meg rola m-
-ÿert zezette a' mÿndenzato wr Isten an̋a
zenth egÿhazat :/ mÿert kel gÿw̋lnÿ az
anÿazenth egÿhazban / mÿert kel ÿmath
-koznÿ / mÿth kel keernÿ : es mÿth kel
tennÿ / es mÿkeenth kel az edes ÿrgal
mas wr Istennek zolgalnÿ : mÿnemw̋
feelelemmel mÿnemew ÿgÿekózettel
es mÿnemew zenth zerettettel .. Es nem
ez vÿlaghÿ dologra . de czak wr Istēnek
dÿczeeretÿre vaǵon zentelwen az zēt helʼʼ :

{143b}
Pelda . Vala egÿ ÿdóben . egÿ
czalados ember : kÿnek vala egÿ ka
polnaÿa tawol az ew hazatwl az
mezóben . howa napon keed zokoth
vala mennÿ . zarandoksaghnak o-
kaerth . es ÿmaczagot teezen vala
mÿnek elette kezÿ mwkara menne
Nemÿkoron eseek resthseeg es twn-
-ÿasaagh belee Es nem kezde oda
mennÿ naponkeed . hanem czak egÿ
napon egÿ hethben . Mÿkoron azert
egÿ napÿ napon zokasa zerent oda
menne ÿmathkoznÿ / ÿme hattra tek-
eenthween lata egÿ zeep ÿffÿat . kÿ
wr Istennek zent angÿala vala . kÿ
mÿnden lepese wtan zeep rosakath
zeed vala . egÿ zeep kosarban . hogÿ
azt latta vona . az ÿambor ember
el ameelkodeek raÿtta / Es monda ew
nekÿ . az zenth angÿal . az ÿffÿwnak
keepeben . ÿm labad nÿomat zam-
lalom . es annak eerdemeet mÿkent
zeep rosakat . wr Istennek eleÿben vÿ
-zem : Azth halwan megh ewrwle raÿ-
-tta hogÿ ollÿan erdemes vona az ew
ÿarasa : Es mÿnt elezer zokta vala m-
-ÿndennapon megh oda kezde nagÿob aÿ-
oÿtatossaggal ÿarnÿ es ÿmathkozÿk
kÿth mÿnd halalaÿgh gÿakorla Es ew
halalanak ÿdeÿn tellÿes erdemeet vee
vee az edes wr Istentw̋l : kÿt mÿnek
ewnk ees engheggÿen atÿa ffÿw es
zenthlelek erekkw̋l erekkee . Amen
Azon Innepnek Epistola-.
Ez maÿ zenth Epistolaat : zenth Ianos
Ewangelista ÿrtta megh . Latasaarol
valo kenÿnek hwzon eeggÿed rezeben .
Ezen zenth Epistolanak elette wgÿan a-
zon kapitulomban wgÿ vagÿon megh
ÿrwan / Lateek wÿ menÿeth wes wÿ
feldeth : mert az elssew menÿ es az
elssew feld el mwleek . es ÿmaran
az tengher nÿnczen / Ennek wtannak k-
ezdetÿk el ez maÿ zenth Epistola :-

{144a}
LAtaam az wÿ
Ierwsalemnek
zenth varasaat
le zelwan men̋
-bó̗l Istentewl zer-
-eztethween : mÿ-
-keenth ekes ÿegÿ
esth ew wranak : Es halleek n-
agÿ zozatot : az Isten zekÿbó̗l mo-
-ndwan : ÿme hol az Istennek ha
-ÿloka emberekkel : es lakozÿk ew
veló̗k : Es ewk ew neepe leznek
es ennen maga az Isten ees : ew
veló̗k ew Istenek lezen : Es el tó̗rlÿ
Isten ewnekÿk mÿnden sÿralmo
kath ew zemekró̗l : Es az halal
towabbaa nem lezen . sem sÿral-
-om . sem reewas . sem banath nem
lezen towabbaa : kÿk mÿnd ÿma
-ran annak elette el mwltanak /
Es monda az . kÿ az zekben ÿl v
-ala : ÿme mÿndent wÿÿonnan
: tezek : Ez maÿ zenth Epistolaban valo zent
ÿgheek bezeedek es ertelmek . Doctoroknak
mondasok zerent . mÿnd lelek zerent ertethnek
Az mennÿeÿ dÿczó̗seghes es zenth Ierwsalem
varasanak zenthseghes voltarol : Mÿkeppen
zenth lÿraÿ Miklos doctor zool rola : mÿnd
Ez eellÿen wÿÿwlasok wgÿ mond . ez vÿlagh
-nak veeghezetÿ koron leznek . Akkoron mÿnden
romlando es valtozando dolgok . es teremteth
allatok : dÿczóseghes allatokra valtoztathnak .
kÿról zenth Lucas Ewangelista ees emlekózÿk
rola . kenÿweenek hwzon eeggÿed rezeeben
hol oth wgÿ mond . wrwnk Iesus . Menÿ es
feld el mwlÿk . Nem hogÿ az ew allattÿaba
semÿe lennee : De czak az ew moggÿa es
zÿne zerenth . kÿketh mÿnd teezen az wr Isten
az ew hÿw̋ zeretew zolgaÿnak es zentÿnek
dÿczóseeghekeert es eremekeerth . hogÿ azth
lathwan .: mÿnd az mennÿeÿ dÿczóseghes zen
tek dÿczeerÿeek az wr Istenth mÿnden dolgabā

{144b}
Merth akkoron telnek be . mÿnd az reeghÿ
patriarchaknak es ꝓpthaknak . mondasÿ . Akko-
ron telnek . be mÿnd tellÿes kereztÿenseghben
valo zenth ÿrasoknak ertelmÿ / Akkoron / kÿ-
keth mastan hallwnk olwaswnk es hÿz-
-w̋nk <..>mÿnd veeghe lezen .: mert azokat
kÿketh mastan hÿzw̋nk es remeenlw̋nk . ak-
-koron . mÿnd nÿlwan es zÿnról zÿnre lattÿok
mÿkeenth zenth pal apostol mongÿa : Erról
mondaa azt az wr Isten<.> kÿt zent Ianos
megh halla .. ÿme : az az . mÿkoron ez vÿ-
laghnak veghe lezen . mÿndenek wÿÿon-
-nan teremtek . Awagÿ mÿndeneketh megh
wÿÿoÿtok . hogÿ ne legÿenek ollÿan el
romlandok valtozandok . meg halandok
es erekkee awagÿ ÿdó̗zerent el vezendó̗k
Merth mÿkeppen Az aldot teremthew wr
Isten az emberÿ nemnek termeezeteet m-
-egh wÿoÿttÿa es dÿczóÿttÿ . azonkeppen
tezen mÿnden teremteth allathnak . <...r->
<ból> . az az menÿnek feldnek . es az neeg̋
eeltetew allatoknak : napnak holdnak .
es az eeghÿ cÿllagoknak : Es mÿnden
teremteth allatok enghednek az wr Isten<.>
nek . nem wgÿan mÿnth mastan .. m-
-ÿndenek halgattÿaak . nem wgÿan m-
ÿnth mastan .. mÿndenek zolgalnak . nem
wgÿan mÿnth mastan / mÿndenek dÿcz-
eerÿk az ew dÿczóseeghes zenth neweet
feelÿk : zeretÿk es bó̗czw̋lÿk . nem wgÿan
mÿnth mastan / Mastan mÿnden terem-
-teth allath vÿzzaa fordwlth . vÿzzaa ÿar
De akkoron mÿndenek meg ÿgazwlnak
es ÿgÿenlóseghben <es> ÿarnak . mÿnth
eleÿn kezdethben teremtette vala ewket
az wr Isten // Azert mongÿa az zent
Epistolaban : hogÿ semÿ sÿralom . semÿ
rewas . semÿ banath . semÿ halal akoron
nem wralkodÿk : mÿkenth mastan .
De mÿndenek kÿk wr Istennek reezere
leznek . Nagÿ erembe bekeseeghbe zent
zeretethben . es dÿczóseghben leznek
erekkwl erekke . kÿt engheggÿen mÿ
nekw̋nk ees atÿa ffÿw zent lelek
Amen / epla S Ande
Zent Andras Na
pÿarol valo ep
istola .

{145a}
Ez maÿ zenth Epistolat ÿrtta megh
bodoghssagos zenth pal apostol . Roma
-ÿaknak ÿrth leweleenek tÿzed reezebē
Ezen epistolanak elette azon kapitulom
-ba . wgÿ vagÿon megh ÿrwan : Ha
vallandod az the zaddal az mÿ wrw̄k
Iesusth xp̄usth : Es the zÿwedben hÿeen-
-ded merth Isten ffel tamaztotta ewtet
hallottaÿbol : ÿdwezwlz'' . Ennek wtan̄a
ottan kó̗wethkózÿk ez maÿ zēt epistola /
ATÿamffÿaÿ : zÿw
-el kel hÿnnÿ az
ÿgassaggra : zaw
-al kedeegh lezen
vallas ÿdwessee-
-gre : Mert wg̋
mond az zenth
ÿras : Mÿnden
kÿ ewbenne hÿzen : megh nem
zeegÿenw̋l : mert nÿnczen semÿ
valaztas az sÿdok kózót es az ghe-
-reghek kó̗zó̗t : Mert mÿnden-
-nek azon egÿ Isten wra : mÿnde-
nekhez kazdagh kÿk hÿwÿaak
ewtet . Mert mÿnden vala
kÿ hÿwangÿa wrnak ew newet
ÿdwezw̋l az . De mÿkeppen hÿha
-ttÿak kÿben nem hÿznek ? Awag̋
hÿhethnek ewnekÿ . kÿt ÿngÿen .
sem hallottak . hogÿ halhattÿaak
kedeegh predicallasnal kÿl ? Es
mÿkeppen predicallÿak hanemha
kÿt rea valazthnak : kÿró̗l ÿrw-
-an vagÿon : Melÿ zepseeghew la-
-baÿ vannak az bekeseegh hÿrde-
-tónek . az ÿoth hÿrdetó̗nek : De n-
-em mÿnd nÿaÿan enghednek az
predicallasnak Merth wg̋ mōd

{145b}
Zent Esaÿas proffeta . Wram kÿ
hÿzen az mÿ hallaswnknak ?: Az-
ert az ÿgaz hÿth hallasbol tamad
Az hallas kedeegh Cristus Iesusnak
zent ÿgheÿe mÿath . De mÿt mon-
-gÿak : Nem de nem hallottak ee ?
ha bÿzonÿwal mÿnden feldre kÿ
zarmazot az ew zengheesek : es m-
-ÿnd ez tellÿes vÿlaghnak veegh-
-eere az ew bezeedek /:-
Ez maÿ zent Epistolaban . kezdettwl foghwa
mÿnd veeghÿg . meelÿ nagÿ zÿkseegh az
zent hÿth embernek ÿdwesseeghere . Es
meelÿ zÿkseegh . Az aldot wr Iesusth xp̄ust
vallanÿ hogÿ bÿzon Isten es Istennek
ffÿa leegÿen :. Zenth Agoston doctornak
monda zerent . es be vagÿon ÿrwan az
decretomban ees .. hogÿ mÿnden kereztÿen
ember ez okaerth vezÿ ffel az zenth kerez-
thnek ÿegÿeeth ew homlokara az deer-
malasnak ÿdeÿn . hogÿ az zenth kerez-
-ttÿen hÿteth . towabbaa ne zegÿenlÿe va-
-llanÿ meegh ha halalth kellene zenwe-
-dnÿe ees . kÿról ertetÿk ÿdwezeÿtenknek
mondasa . zent Lucacz ÿrtta meg kenÿ-
-weenek tÿzen kettód reezeeben .. ha kÿ en-
-ghem valland hÿtÿwel emberek eló̗th
En ees vallasth teezek ew rola az en
atÿamnak elette /. Erról mongÿa zenth
pal apostol .. hogÿ lehetethlen kellemetessee
lennÿ wr Istennek hÿthnel kÿl : Abrahā
patriarcha hÿn wr Istennek es . <h> ÿgass-
-agra veeteteek ewnekÿ az hÿth : Es azon
keppen kezdettw̋l foghwa . vala kÿk wr
Istenben hÿttenek . Soha zemeermeth .
sem vezedelmeth nem vallottanak .
De ebben vagÿon az nagÿ feelelem . es ve
zedelem : merth ÿmaran ÿm mÿnd ez
zeles vÿlagon hÿra vagÿon ez zenth hÿt
es mÿnddennek twdasara vagÿon . De
meegh ees nem mÿnd nÿaÿan enghed-
-nek . az zenth hÿthnek . az az . Zenth Iacab .
apostolnak mondasa zerent . nem bÿzonoÿ-
-ttÿaak teetemeennÿel / kÿnel kÿl . az az
ÿozagos dologhnaal kÿl megh holt az
hÿth . De annak vagÿon ÿgaz hÿtÿ kÿ
ÿo teetemeennÿel bÿzonoÿttÿa : Vala kÿ

{146a}
azerth twggÿa hallÿa es ertÿ . Es az ew
ÿdwesseeghetw̋l megh twnÿwlth zanzāde
-ka zerent megh wtalwan . nem akarÿa
teennÿ es kó̗wethnÿ : Ennen maga ennen
karhozattÿanak oka zenth pal apostolnak
mondasazerenth . merth ew ennen maga
-nak bÿzonsaagh . hogÿ Anÿa zenth egÿh-
aznak taghÿaÿ kózzól nÿnczen : Merth ÿm
-aran nÿlwan hallotta es nem hÿzÿ
Ennen maga wrwnk Iesus xp̄us bÿzon
-saga zenth Mathe ÿrtta megh kenÿwee
-nek tÿzed reezeben :. Nem tÿ vattok
kÿk zoltok de az tÿ mennÿeÿ zenth atÿa-
-toknak lelke : zool tÿbennetek : Zenth Lu-
-cacz megh wgÿ ÿrÿa . Vala kÿ tÿteket
halgat enghem halgath : Azeerth ÿmarā
senkÿ okot nem vethet . hogÿ nem hallo
tta vona . es nem twdnaa : ha kÿ azerth
nem ÿdwezw̋lhet ennen magara vessen
es ne az wr Istenre
Azon zent Innepnek
Ewangelioma :-
Ez maÿ zenth ewangeliomot ÿrtaak
megh <...>elezer zenth Mathe kenÿwee
-nek / neegÿed reezeben .. Zenth Mark
elssew reezeben . Zenth Lucacz . ewtó̗d
reezeben . kÿnek kezdetÿ leen azon ÿdó
-ben mÿkoron ÿdwezeÿtenk vona har
-mÿncz eegÿ eztendós embersseghe zēnt
Zenth Borbas apostol nappnak elette har
-mad nappal / Ez ewangeliomnak elette
mÿnth zent Mathe ÿrÿa . Mÿkoron
negÿwen ee es nappaa beÿtelth vona .
ÿdwezeÿtenk Iesus xp̄us . Annak kÿ-
-we yeween az puztabol az kóz neep
kózzee kezdet vala predicalnÿ az menn
-ÿeknek orzagarol . Mÿkoron azerth
ÿarna az galÿleabelÿ tengher mellet
EEth kezdetÿk el ÿmaran az ewanᵐ .
AZ ÿdó̗ben
ÿarwan Ie
-sus Galÿ
-leabelÿ ten-
-gher mellet
Es lata ott
keth atÿa-
-ffÿakath

{146b}
Sÿmont kÿ hÿwattatÿk peter-
nek : es Andrasth ew attÿaffÿath
vethween ew haloÿokat az ten-
-gherben : merth halazok valanak
Es monda ewnekÿk : ÿewetek en
wtannam ez teezlek tÿteket emb-
ereknek halazoÿa : Azok azert ottā
el hagÿwan ew haloÿokat : kewe-
-teek ewtet : Es towab ÿarwlwan
onnan . Lata mas keth atÿaffÿa-
kat . Iacabot zebedeosnak ffÿath
es Ianosth ew attÿaffÿat : az ha-
ÿoban ew attÿokkal zebedeossal
egÿbe fagÿwan ew haloÿokath .
es el hÿwaa ewketh . Azok kedeg
azonnal el hagÿwan . mÿnd ew
haloÿokat : mÿnd attÿokat : kew-
-eteek ewteth :-
Ez maÿ zenth ewangeliomnak ertelmee-
ból zerelmes atÿamffÿaÿ . Doctoroknak
magÿarazasok zerenth . keth nemes lelkÿ
tanwsagokat vehetw̋nk . mÿ ÿdwesseegh-
ewnk mellee . Elezer . Zenth Andras apo-
-stolnak elssew hÿwatallÿabol . Masod-
zor . zenth Andras apostolnak wr Iesusth
kówethseegheból / Elssew tanwsagw̋nk
mondaam lezen . arrol . mÿkeppen mÿn-
ddennek elette hÿwattateek . zenth andras
apostol . az zenth apostolsaghnak meltossa-
-gara : merth Ez zent Andras . vala elezer
zenth Ianos Baptistanak tanoÿthwanÿa
De mÿkoron wrwnk Iesus . megh kerez-
-telkódót vona az ÿordannak vÿzeeben
zent Ianos atal . Akkoron . hallaa . elezer
mÿkeppen zenth Ianos . Istenÿ meltossag-
gal . dÿczerte es tÿztelte vona wrwnk
Iesusth . es mÿnemw̋ bÿzonsagot tetth
vona ew rola hogÿ ew vona ez vÿ
-lagra ÿewendew vÿlagossagha es Isten-
nek zenth ffÿa / es ez vÿlaghnak meg
valtoÿa / es kÿ mÿnd ez vÿlaghnak bÿ
-neeth el vennee / kÿnek ew . mÿerth
ollÿan zenth vona : melto nem vona
czak sarwÿa kó̗teleet ees megh oldanÿ .
Ezeketh azert zenth Andras . lathwan

{147a}
Es halwan . el ameelkodwan raÿtta . nē
twd vala mÿth tennÿ : de mÿnd wtan-
na ÿaar vala . hogÿ . halhathnaa az
ew edes bezedeeth : Es nem tÿrhetee . hanē
monda ewnekÿ : Mester hol lakol the
Monda ewnekÿ Iesus ÿewel es lassad
Es mÿkoron be menth vona wtanna az
hazban / es azon velee leen . Masod napon
esmegh az teb tarssÿhoz meene . halaznÿ
Masodzor hÿwa ewt az teb tanoÿthw
-annÿal . az az . mÿkoron zent peterrel
Zent Iacabbal Ianossal . zebedeos ffÿaÿ-
wal halaznanak . az ew nÿaÿassagos
ÿsmerethseeghere mÿkoron az generza
reth tengher mellet halaznanak . Es
oth el hagÿwan ew haÿoczkaÿokat
es haloÿokat wtanna meenenek
hogÿ halgathnaak az ew eedes bezee-
-deeth De esmegh hamar . az halaz-
-aasra tereenek ew hazokhoz ./
Harmadzor ÿmaran hywaa ewtet w-
gÿan az apostolssaghnak tÿztólendew m
eltossagara .. Erról emlekózÿk ez maÿ zent
ewangeliom mondwan . ÿarwan Iesus
Az galÿleabelÿ tengher mellet . Es lata ott
keth atÿaffÿakat . peterth . es andrasth az ew
attÿaffÿat vethween ew haloÿokat az
tengherben .. Es wgÿ mond towabbaa . az-
-ok ottan el hagÿwan . oth mÿnd haloÿo-
-kath es mÿnd haÿoÿokat es kó̗weteek ew-
-teth es towabbaa . nem tereenek hattra .
EEnnen ÿsmerhettÿek hogÿ zent : Andras
Elssew apostol leegÿen hÿwatal zerent .
De mÿerth zent peter legÿen elssew : az
leen ÿdwezeÿtenknek akarattÿa es zerze
-se / Mondwan ewnekÿ the vagÿ az pe
-ter . es ez peteren eppeÿtem ffel az en eg̋-
-hazamat . kÿ . megh vagÿon ÿrwan zēt
Mathe kenÿweenek tÿzen kÿlenczed ree
-zeben .
Masod tanwsagh adatÿk ez m
aÿ zenth ewangeliombol zenth Andrasn-
ak kówethsseegheból : Merth wgÿ mōd
az zent ewangeliom el hagÿwan <..> m
ÿndeneket kówetee ewteth . Doctoroknak
mondasok zerent keth keppen kó̗wetee zent
Andras apostol Iesusth . Elezer . tekeelletes
ez vÿlaghnak el hagÿassawal . merth
tebbee nem teree ew hazahoz . es nemze-
-tÿhez . de mÿndenkoron . wr Iesus wtan
-ÿara / es mÿndenben teekelletesseeggel en-
ghedwen ewnekÿ . es halgathwan az
ew eedes zent paranczolattÿaath :

{147b}
Es bel tellÿeseÿtee ew edes mestereenek
mondasaat kÿt megh ÿrth . zenth Mathe
ewangelista kenÿweenek tÿzen hatod ree
zeben mondwan .. ha kÿ en wtannam
akar ÿewnÿ . megh tagaggÿa ennen ma-
gaat . es vegÿe ffel ew <...> kerezthffaÿaat
es kó̗wessen enghemet ; Masod helÿen es-
megh wgÿ monda ez ellen . ha kÿ engh-
-em nem kó̗weth . az en tanoÿthwanÿom
nem lehet ; Bel tellÿeseÿteek ez nemes
regulaat es zent paranczolatot az zenth a-
postolok . kÿk kózót elssew es ÿeles leen
Bodoghssagos zent Andras apostol : kÿ nem
czak eeleteewel . de vegre az ew zenth ha-
lalawal ees megh bÿzoÿtta kÿt az zent
kerezthffan zenwede . Annak okaert felette
zeretÿ vala ewtet az eedes ÿdwezeÿtew
Iesus . mert mÿndenben be tellÿeseÿtee
az ew mondasaat es akarattÿaat / EEth
nemes tanwsaagh es pelda adatÿk m-
ÿnden kerezttÿennek kÿk bodoghssagos zēt
Andras apostollal az erek dÿczóseeghnek
bodoghsagaat akarÿaak vennÿ es erdemle-
-nÿ hogÿ . kówesseek az eedes Iesust xp̄usth
tellÿes zÿwel lelekkel ; az az hogy semÿ
ez vÿlaghÿ allatoth fellÿeb ne zeressen ew
felsseegheneel : Merth vala kÿ ezenkeppē
nem akarangÿa kówethnÿ : Nem czak az
mennÿeknek orzagabol rekeztÿ azt kÿwe
De meegh az erek karhozattra ees vetÿ .
mÿkent ellenseegheet : kÿkról wgÿ ÿr
-tta megh zent Lucacz kenÿweenek tÿzē
neegÿed rezeeben . Vala kÿ ew kerez-
teeth ffel nem vezÿ es enghem nem kó-
vetend .. nem melto az enhozÿam . Az ÿok
rol kedeegh wgÿ mond . Zent Ianos ÿrta
megh . Ha kÿ enghem kówet nem ÿaar
az setethseeghben . De annak erek eeleth-
-nek vylagossaga lezen . azt mongÿa az
wr Isten / kÿból azt erthettÿek . hogÿ vala
kÿ az wr Istenhez foghÿa magaat ez
vÿlagon . annak mÿnden bÿzodalma es
batorssaga vagÿon . ew ÿdwesseegheeról .
Vÿzon ellen . vala kÿ ez nÿawalÿas al-
-nok vÿlaghoz foghÿa ennen magaath
Annak mÿnden remenseghe es bÿzodal-
-ma ezen vÿlagon el veez es semÿee
. lezen : halala koron azert sohonnan nē
lezen semÿ seghedelme sem bÿzodalma .
Annak okaerth el kel veznÿ erekkee //
Masodzor kó̗wetee bodoghssagos zent
Andras apostol . az ew eedes mesteereeth
lelkÿ ÿozaghnak haznalatossagawal . mert
mÿkeppen . Az aldot ÿdwezeÿtew Iesus ÿe
we ez vÿlagra sokaknak ÿdwesseegheert
Azonkeppen zent Andras ees : Nem czak .

{148a}
Ennen maganak leele . es erdemlÿe ÿdwess-
-eeghet . de nagÿ sokakat gÿeÿte es vÿn az
erek dÿczeseegre az ew edes predicallass-
anak mÿatta . Nagÿ sokakat ragadoza kÿ
pokolnak torkabol . nagÿ zamtalant for-
-doÿta megh az erek vezedelemnek w-
-tarol kÿkból ewnekÿ mastan nagÿ er-
-deme es dÿczó̗seghe vagÿon mennÿek
-nek orzagaban : Mastan ees zerelmes
attÿamffÿaÿ az ew zent peldaÿa zēnt
nagÿobban kedeegh wr Istennek zent
malazttÿa zerent . mÿndden ember ÿdw-
-essegheet lelhetÿ : eegÿebeket ees ÿdwe
sseeghre vÿhet ew ÿo peldaÿawal es
tanwsagawal . honnan erdeme lezen
mennÿeknek zent orzagaban : Mondha
-thna kÿ / mÿkeppen kel mastan . wr Iesust
kó̗wethnÿ az zent apostoloknak peldaÿok
zerent . Doctoroknak mondasok zerenth
Mÿndden kerezttÿen embernek harō
keppen kel wrwnk Iesusth kówethnÿ .
Elezer hogÿ az ew zent zerelmeert / koro-
-nkeed mÿndden teheczeeghe zerent megh
otalmazÿa magaat halalos bÿnektewl
mert annak mÿatta . soha Isten es em-
-ber egÿbe nem feernek / Es ha mÿ ÿot
ember halalos bÿnben teend . az ees
nem kellemetes wr Istennek elette / kÿ
ról wgÿ mond zent Gerghel doctor
ha wr Istent akarÿok kó̗wethnÿ . nē
czak mÿnden ez vÿlaghÿ ÿozagwnkat
de meegh mÿnnen magwnkat el
kel hadnwnk : az az hogÿ semÿ gonoz
akarathnak zandeknak kÿwansaghnak
kÿzlelethnek nem kel enghednÿ . Es wg̋
el haggÿok mÿ magwnkat / Masodzor
kel az wr Istent kó̗wethnÿ . ÿgaz peni-
-tenciat tarthwan . Ezt akaraa megh
az aldot Iesus zent mathe ÿrtta meg / []
tarczatok penitenciat mert el kózelghet
Istennek orzaga ; kÿt be ÿrtak doctorok
az decretomba . ees hogÿ annak kÿw̋le
sem embernek bÿne boczanattÿa nem
adatÿk / sem az erek ÿdwesseegh / kÿnek
harom reeze vagÿon / bÿzon bÿneeról
valo tóredelmesseegh . zent gÿonast . es
eelegh teetel .. ezek az lelkÿ kerezthffa
kÿnek mÿatta az aldot ÿdwezeÿtew
Iesusth kówethnÿ kel ez vÿlagon ha
az mas vÿlagon ÿdwezw̋lnÿ akar .
Harmadzor kel az wr Istent kó̗wethnÿ
Istenÿ es attÿaffÿw zent zeretettel . es az
ew zent paranczolatÿnak megh tartassa
-sawal . kÿról wgÿ monda ennen maga .

{148b}
Zent Ianos ÿrtta meg [] . Ha kÿ enghem ze
reth . az en paranczolatÿmat tarttÿa /
Megh wgy monda mas helÿen az zenth
ewangeliomban vala hol ÿartok azon
ÿsmernek megh hogÿ en tanoÿthwan-
-ÿm vattok . ha bÿzon zeretet leend tÿ kóz-
-tetek . mÿnt kewantok azert zerelmes att-
ÿamffÿaÿ enneel nÿlwabban valo kóweth
-seghet zeresseetek az wr Istenth .. zeressee-
tek egÿmasth : oÿatok magatokat bÿntw̋l
De ha kÿ veethkózÿk .. ne maraggÿon meg
az gonossaghban .. tarczon penitenciat . kezgÿe
megh el az artathlan eelethnek <..> kerez-
thffaÿaat az az zorossagaat / Es ha kÿ ar-
tathlansaghban nem akar meg marad-
-nÿ / gÿoroppoggÿeek awagÿ zent peniten-
-cianak ÿozagaban / Ha kedeegh sem eg-
gÿk sem masÿk nem leend . Ne tarczon
semÿ zamot rola hogÿ xp̄usnak tanoÿ-
thwanÿa lehessen .. sem az zent apostolok
-kal . az erek dÿczóseghnek bodoghsaga-
-ban be mehessen : kó̗wesseetek azerth
az wr Istenth ez vÿlagon . hogÿ holto
-tok wtan erdemlÿeetek meg lathnÿ
az ew eedes zent zÿneenek dÿczósegheet /
kÿth engheggÿen mÿnekw̋nk atÿa ffÿw
zent lelek erekkw̋l erekkee Amen barbʳ
Zyz . zent Borbala az-
-zon In̄epenek Epistola-
Ez maÿ zenth Epistolaat ÿrtta megh
dÿczóseeghes zent pal apostol . Corintom
belÿeknek ÿrth masod leweleenek tÿzed es tÿ-
zen eeggÿed reezeben . ÿnthween es
tanoÿthwan hogÿ semÿkeppen ez vÿla-
ghÿakban ne dÿczekednenk de az wr
Istenben .
HA kÿ dÿczekó̗dÿk
wr istenben dÿcz-
ekó̗ggÿeek . Mert
nem bÿzonÿwlta-
-tot az meegh meg
kÿ ennenmagat
dÿczeerÿ : De kÿth
wr isten dÿczeer
ÿo vona ha mÿt enghedneetek az

{149a}
en eztelenseeghemnek : De el ees zen-
-weggÿetek enghemet : mert zerethlek
tÿteketh Istenÿ zeretettel : Mert megh
ÿegÿzettelek tÿtekek egÿ fÿrffÿwnak
Cristusnak adnom tÿz<.>tha zÿzeth :-
Ez maÿ zenth epistolaban teezen dÿczóseghes
zent paal apostol emlekózetet Az zent zÿze
-sseeghnek meltosagarol . meelÿ kellemetes
meel foganatos legÿen wr Istennek ele-
-tte . Mondwan ha meelÿ zÿz dÿczekdnÿ
akar . wr Istenben dÿczekegÿeek . ne ennen
magaban . se teetemeenÿeben se ez vÿlagh
ban . Merth wgÿ semÿt nem haznaal az
ew tÿztasaagh tartassawal : Erról wgÿ
mond Aranyaÿw zent Janos . ÿob wr
Istennek elette az alazatos hazos . ezweg̋
awagÿ meegh az bÿnes ees . honnem az
keweelÿ . es zÿwe zerent valo bÿnes zÿz
honnan dÿczekedhetÿk azerth . ha wr Isten
nek elete nem kellemetes . akar meelÿ
tÿzta legÿen ees ew testeeben . ha lelkee
-ben zÿweeben nem tÿzta : De mÿert ez eell
-ÿen zÿzessegh felette nehez . es kewelen tar-
-ttÿaak . Azert mongÿa zent pal apostol .
ÿo vona ha eegÿ kewessee el zenwedne
tek az <..> en eztelen mondasomat : az az
ÿnthween az zent zÿzesseeghnek megh
tartassara : Annak okaert wgÿ mond m
-as helÿen Az zÿzeknek paranczolatot nē
adok wgÿ mÿnt / De tanaczot adok wr
Istenben . merth felette ÿo ha kÿ tÿztan
megh marad mÿndden zeplenel kÿl
mÿkeent en ees vagÿok : az mennÿeÿ
nagÿ tÿztólethnek es erdemnek okaert
Ezekról mongÿa towabaa Istenÿ zere
tettel zerethlek tÿteketh . Merth ÿollehet
harom keppen valo tÿztasaagh vagÿon ke
-rezttÿenseeghben . az az hÿthnek . testhnek .
es leleknek tÿztasaga .. hÿthnek zerenth
mÿndden kereztÿen xp̄usnak ÿegÿese : kÿ
megh vagÿon ÿrwan Osee ꝓpthanak
masod kenweenek reezeben <ÿrwan>
ÿme ÿegzettelek teghed en magamnak
hÿthnek mÿatta / az zent ewangeliomban
nagÿ sok helÿen vagÿon megh ÿrwan
hogÿ az zenth hÿthnek eresseegheben m
-ÿndenek lehethseeghesek : vala mÿth
kerendetek wgÿ nond en atÿamtw̋l ÿo
hÿttel mÿndenek adathnak tÿnektek / veed
el azerth az hÿthnek haznalattÿaath

{149b}
mÿndennemew ÿo teetemenÿe embernek
semÿe lezen . azerth ez az nemes aran
gÿerw / kÿnek mÿatta Istenee vagÿẃnk
es kerezttÿennÿee lettenk . meegh az m
-as vÿlagon ees az ÿteelethnek napÿā
az zenth hÿthnek mÿatta valazttÿaak
el az ÿokat az gonozoktwl / Erról zool
az zenth apostol ees / ez maÿ zent episto
-laban . ÿegzettelek tÿteketh egÿ ffÿrffÿw
-nak Cristus Iesusnak ad<.>nom / az az
be ÿelentenem tÿteketh kÿk hÿttetek
Cristusnak hÿtÿben .: az wtolsso ÿteeleth
-nek napÿan / Merth ez vÿlagon va
-la kÿ menee emberth meg fordoÿt
awagÿ gonossagrol el tereÿthet aw
-agÿ ÿora tanoÿth . awagÿ . ÿozaghban
megh eresseÿth . ew alatta ew zaz-
toÿa alat lezen / be mwtathwan
es ÿelenthween az wr Istennek mee
ne lelkeketh nÿerth vona ez vÿlagon
Honnan erdemeth es dÿczóseeghet var
az wr Istentewl ./. ÿme azert zerel-
-mes attÿamffÿaÿ . mÿkeppen mÿnden
tek nagÿ sok ÿoth tehet<.>ek ez vÿlagon
mÿnd tÿmagatoknak mÿnd eegÿebek
nek . ha awagÿ mas tanoÿtotok aw
-agÿ ÿo eeletetekkel eegÿebeknek ÿo
peldath attok :-
Azon Innepnēk zent
Ewangelioma :-
Ez maÿ zenth ewangeliomot ÿrtta meg
zenth Mathe kenÿweenek hwzon ewtód
reezeben .. Es leen eredetÿ azon ÿdóben
mÿkoron ÿdwezeÿtenk Iesus vona har-
mÿncz harom eztendós es mÿ ÿdóben
esÿk zent Benedek napÿa / es kózel ew
zenth halalahoz . Akkoron predicalwan
az mennÿeknek orzagarol . es megh fed
ween az resteketh es twnÿakat . hogÿ
kÿ vettethnek az ÿoknak zamok kózzól
az kÿlssew setethseeghekre hol oth lezen
sÿralom es fogaknak czÿkorgatasa : Ez
wtan kezdee el mondanÿ peldazerenth
ez maÿ zent ewangeliomot //-

{150a}
AZ ydó̗ben <.>
monda iesꝰ
ew tanoÿth
-wanÿnak e-
-llyen peldab
-ezeedet Has-
-onlatos me
-nnÿeknek or-
-zaga tÿz zÿzekhez : kÿk ffel veween
ew lampasokat kÿ meenenek ele
-ÿgben az vew legheennek es az
meenÿ azzonnak : De ewten ew
kó̗zzó̗ló̗k bolondok valanak / ewtē
bó̗lczek :. Az ewth bolondok azerth
ffel veween ew lampasokat nem
vÿnek olaÿth veló̗k : Az bó̗lczet ke
deegh olaÿth vÿnek ew edeenÿek
ben : ew lampasokkal : Keesedelm-
-eth teween azert az vew legheen̋
mÿnd el zwnnÿadanak es el al-
-wanak .. Effelÿkoron kedeegh keaÿ-
tas / leen . mondwan : ÿme az w
ew legheen el ÿewt kellÿetek fel
mennÿetek kÿ eleÿben : Ottan a-
-zerth ffel keleenek mÿnd az zÿzek
es ffel eppeÿteek ew lampasokath /
Az bolond zÿzek kedeegh mondan-
ak az bó̗lczeknek :. Aggÿatok mÿ
nekewnk ees az tÿ olaÿtokban . me-
-rth az mÿ lampaswnk meg alwz-
-nak : ffeleleenek ewnekÿk az bó̗lczek
mondwan / Netalantan nem lezen ee-
leegh mÿnekw̋nk es tÿnektek . menn-
-ÿetek ÿnkab az vasaara es veegÿetek
tÿmagatoknak . Mÿkoron azert
menneenek veennÿ : ÿewe el az vew
legheen . es kÿk kezek valanak meen-
-eenek be ew vele az meenÿekzeben : Es
be teeteteek az kapw / ÿeweenwk el ne-

{150b}
-mÿkoron az teb zÿzek ees mondw
-an . Wram . wram : nÿssad megh
mÿnekewnk . Az kedeegh felelween
ewnekÿk monda .. Bÿzon mondom
tÿnektek hogÿ nem twdlak tÿteketh
Vÿgÿazÿatok azert mert nem twg-
-gÿatok sem az napot sem az horath :-
En zerelmes attÿamffÿaÿ ha semÿth
nem zolnank sem ÿrnank ez zent ewan-
geliomnak ertelmeeról . meegh ees czak
kÿ olwassnaa . eelegh ertelmet vehetnee
beló̗le ew eeleteenek taplalassara / De mee
newel nÿlwabban erttÿek annewal tebet
haznalwnk vele / wgÿ mond azerth ÿd-
wezeÿtenk hasonlatos mennÿeknek or
zaga . tÿz zÿzekhez : Az az mÿnden embe-
rekhez ÿokhoz es gonozokhoz : mert mÿke-
-ppen zent Agoston doctor atÿank mag-
-ÿarazÿa az tÿz zÿzeken . mÿnden emberek
eeletÿt kÿk tÿz erzeekenseghekben van-
nak teremtethween : Awagÿ hogÿ tÿz
paranczolatokat hagÿot ewnekÿ az wr
Isten megh tarthanÿ . kÿk mÿat mee-
nnÿeknek orzagara kellÿen meennÿ
Meltan azert wrwnk Iesus tanoÿth-
wan / peldat ada az tÿz zÿzeknek zemee
-lÿekben / mÿkeppen kellene / es kÿknek ÿ
lleneek az mennÿeknek orzagaban be
mennÿ : Es kÿknek kÿw̋l maradnÿa
Doctoroknak azerth Belcz monda
sok zerent harom ÿeles tanwsagwnk
lezen ez maÿ zent ewangeliombol mÿ
ÿdwesseeghenkre . Elssew az tÿztasagh
nak meltossagarol . Masod az bolond
zÿzesseghnek vezedelmes voltarol .
harmad zenth Borbala azzonnak eele
-teeról . Mondaam hogÿ elssew tanwsag
adatÿk az zent tÿztassaghnak nagÿ tÿz-
teletes meltosagarol / kyre ha eegÿeb
bÿzonsagot nem talalnank . eelegh vona
czak az edes ÿdwezeÿtew Iesusnak ees
bÿzonsaga es dÿczeeretÿ : kÿ nem ell-
-ÿen awagÿ ollÿan ez vÿlaghÿ ÿohoz /
De twlaÿdon . az erekkee valo meenÿeÿ
dÿczóseghnek mondhatathlan ÿawahoz
Hasonlaa az bÿzon tÿztasagh tartassnak
ew nagÿ tÿzteletes meltosagaat . <k>

{151a}
Kÿth ÿol eezeben veeth vala zent Ieroniꝰ
doctor ees hogÿ ez vÿlagon valo tÿztassag
tartass nem emberÿ termeezethzerent va-
lo eeleth vona hanem meennÿeÿ . mon-
dwan . testhben testÿ nÿawalÿassaghnal
kÿl eelnÿ . Nem emberÿ hanē angÿalÿ
eeleth : Towabbaa hasonlatos mennÿekn-
ek orzaga az tÿztassaghnak . merth mÿke-
ppen az wr Isten . nagÿ zeretettel kewan-
saggal es vÿgassaggal lakozÿk az ew
dÿczóseghes orzagaban . Azonkeppen az
tÿzta lelkw̋ es testew emberben . mert
zent palnak mondasa zerent : az tÿzta ee
letw̋ ember wr Istennek temploma . hog̋
kedeegh zeretettel ees lakozÿeek ewbēne
wgÿ mond bólcz egÿk kenÿweeneben []
Az en gÿenÿerw̋seeghÿm embereknek
ew ffyaÿwal vannak / megh wgÿ m
-ond az enghem zeretóketh en ees zere
-tem / Erról mongÿa zent . Agoston doct
-or atÿank ees . Oh meelÿ eedessek es
zeep ÿllatwk az tÿztassagh tartasnak ew
gÿmelczÿ / mert kÿwaltkeppen gÿenerkó
-dÿk ew velók az mennÿeÿ felseeghes
wr Isten / Harmadzor hosonlattatÿk
az tÿztasaghoz mennÿeknek orzaga . az
tÿztasaghnak okaert : Mert mÿkeppen
az erek dÿczó̗seghnek orzaga mÿnden
valtozandosaghnal kÿl es rwthsaghnal
kÿl vagÿon . Es zenth Ianosnak monda
-sazerent semÿ fertelmesseegh oda nem
feerkó̗zhetÿk / Azonkeppen az tÿzta eeleth
nek kel lennÿ . hogÿ mÿnd kÿw̋l belól
testhben lelekben egheez legÿen es tÿzta .
Erról wgÿ mond zent Agoston doctor
atÿank . Mÿnewel nagÿob tÿztesseeghre
vÿtetÿk az zepletelen tÿztassaagh Anne
wal nagÿob gonddal es zorgalmatoss
aggal kel embernek magaat mÿnden
bÿntw̋l es ez vÿlaghÿ fó̗lalattwl o
-talmaznÿ . mert mÿgh embernek g̋en-
gheb es tÿztab ew eeletÿ Annewal
hamarab meg serzÿk ellenzew veze-
delemtw̋l / Azert ha kÿ ew tÿztasaagat
el veztÿ mondhatathlan ÿoth vezt el .
kÿ soha megh leel . Kÿról wǵ mond
zent Ieron̄iꝰ doctor . Batorssaggal mon-
-dom . hogÿ az bÿnth wr Isten megh bo
-czathattÿa . De az zÿzet ew esetÿnek
wtanna ffel nem tamazthattÿa : az az
hogÿ esmegh ollÿan zÿz lenne mÿnt
annak elette / Neegÿedzer hasonlatos
mennÿeknek orzaga : az zÿzesseeghez

{151b}
Meltosaghnak okaerth . Mert mÿkeppē
az meennÿeknek zenth orzaga zenth
paradÿczoma eegÿeb testes teremteth all
atok kózót nagÿob meltossagos dÿczesseegh
es es tÿztesseeghes . es mÿnden ez vÿla
ghÿ draga es zeep allatokkózót feelÿeb
vagÿon helheztethween . Es meltob alla-
-tok vannak ewbenne / mert az wr Isten .
ennen maga lakozÿk ewbenne . mÿnd az
bodog halhatathlan lelkekkel . es zenth
angÿalokkal erekkw̋l erekkee . hol oth
semÿ vezedelem semÿ nÿomorwsaag
nÿnczen . semÿ beteghseegh . semÿ halal
oth nem leelettetÿk . mÿkent ez vÿlagon .
De erek ewrem . erek vÿgasaagh es
eeleth vagÿon ./. Azonkeppen vagÿon ez
vÿlagon az zepletelen zÿzesseeghnek
tÿztassagos meltosaga : merth twlaÿdon
Istenÿ es angÿalÿ eelet . Es twlaÿdon
czak wr Istentw̋l adatÿk es zarmazÿk
embereknek : Erról mongÿa belcz . ee-
ggÿk kenÿweenek nÿolczad reezeeben
Senkÿ nem lehet tÿztassaagh tarto
hanem ha kÿnek wr Isten aggÿa
Masodzor mondatÿk dragalatosnak
mert ÿghen rÿthkan vagÿon emberek
-neel : mÿkent ennen maga mongÿa ÿd-
-wezeÿtenk zent Mathe ÿrtta megh ken̋
weenek tÿzen kÿlenczed reezeeben .
Harmadzor mondatÿk meltosagosnak
ew draga voltaerth . Wgÿ mond rola
belcz eggÿk kenÿweenek hwzon hatod
reezeben .: Mÿnden arannak <...> ezÿsth
-nek dragalatos terhee . nem nÿomhattÿa
megh az tÿztassagh tarto lelketh :
Wgÿ mond <...> towabbaa rola zent Am-
-borws doctor . Az tÿztassagos zÿzesseeg
felw̋l mwl mÿndden emberÿ termee
-teth . mert ew mÿatta emberek angÿa
lokhoz hasolattathnak : De felwl mw-
-llÿa meegh az angÿalÿ termezeteth
ees . Zenth paal apostol mondasa zerent
Corintom belÿeknek ÿrth elssew lewelee-
nek heted reezeeben . Nagÿob az zÿ
zeknek ew vÿtesseeghek . az angÿalok
eenaal . mert az angÿalok testhneel
kÿl az zÿzek kedeegh testhben vÿaskod
nak . Lattatÿk azert hogÿ mÿndd
-enneel kózelben vagÿon az Istenÿ tÿz
tassaghnak meltossagahoz . Azert mōgÿa
zent Ianos latasarol ÿrth kenÿbe hog̋
vala howa az vr Istennek zent bara-
na magaat tereÿttÿ : kówetik ewteth .

{152a}
Negÿedzer mondatÿk erekkw̋l valonak
mert mÿkeppen az mennÿeknek zenth
orzaga es dÿczóseeghe erekkw̋l erekkee
megh maradando azon eresseghben m-
-ÿnt wr Isten teremtette : Azonkeppen
az tÿzta zepletelenseeghe megh marada-
-ndo ÿozagh az erek bodoghsaghban : hol
oth ÿdwezeÿtenknek mondasa zerenth
zent Mathe ewangelista ÿrta meg kenÿ
weenek . hwzon kettód reezeben . sem fele
-kóznek sem hazassagra nem mennek de
mÿnd ollÿanok leznek mÿnt Istennek
angÿalÿ / ÿme azert zerelmes attÿamffÿ
-aÿ . mÿnemew nagÿ erdeme . nagÿ tÿzte
-sseeghe es meltosaga vagÿon . mÿnd me
-nnÿen mÿnd / mÿnd Istennek . mÿnd
az zenth angÿaloknak elettek az zenth
zerzethbelÿ eelethnek . es zepletelen tÿzta
zÿzesseeghnek / ÿmaran ertÿtek mÿ oka
-erth ÿettetek az zent tÿztassaagh tartasra /
Azth ees ertÿtek hogÿ nem heÿaba zer-
-etteek az zent zÿz leanÿok tartanÿ az
zent zÿzesseeghet : kÿ nagÿ nÿomorwsa
got ees vallottak mÿg eeltenek . veegre
zernÿw halalth ees zenwettenek . kÿk
kózzól ÿeles leen ez bodoghsagos <...>
<.>zÿz zent Borbala azzon . mÿkeent meg
hallÿok ennek wtanna .
ymaran kó̗wethkó̗zÿk zÿz zenth
Borbala azzonnak eelete . Az ÿdóben
mÿkoron : Maximianus czazaar wral-
-kodneek // vala . egÿ maga bÿro wr dio
-scorus new . felette kazdagh es hatal-
-mas : De maga pogan . Balwan Istent
ÿmadwan . Ennek vala egÿ lean̋a
kÿnek Barbara vala newe : Mÿkoron
egÿ napÿ napon . az ew zÿleÿwel ment
vona az Balwan Istent ÿmadnÿ . mon
da az ew zÿleÿnek kÿczodaak ez embʳ
kepek kÿketh eeth ffel allattak : monda-
-nak ewnekÿ vezteghÿ ezek az istenek
Monda Barbara . Emberek voltak ee
ennek elette / feleleenek ewnekÿ / azok
Azt halwan kezdee gondolnÿ ennen
magaban . Ha emberek voltak haat
teremtet allatok . es nem Istenek / ha
zÿlettenek es megh holtanak / haat nē
eelnek / sem halnak sem zolnak . es
semÿ ÿoot nem tehethnek / Az Istens
-eegh kedeeg erekkee valo . halhatatlan
es mÿnden ÿo tehetew / mÿndenhato /
Azonkezben adaak az ew zÿleÿ ostola-
-ban deakÿ bólczesseegre / Es mÿkoron
ÿo elmeÿew leet vona / nem mehet
vala ÿsmeretÿre mÿ legÿen az Isten / kÿ mÿn

{152b}
dent teremtet / Mÿkoron azert felette bólcz
vona . zeepseeghew ees vona . ewtet az
ew attÿa felette zeretÿ vala : Es hogÿ senkÿ
ew hozÿaa gonozt semÿt ne veelhetnee .
rekeztee be egÿ magass toromban . Es m
ÿkoron oth . lakozneek eeÿel es nappal
gondolkodÿk vala az wr Istenról az zēt
hÿttról : es az menÿorzaghnak czodala-
-tos allatÿarol . Azonkezben tórteeneek
hallanÿ hogÿ Alexandriaban nagÿ bó̗lcz
doctor vona / kÿnek Origenes vona newe
kÿ ewnekÿ mÿnd ezeket meg ÿelenth-
-hethnee . Wtanna kÿlde tÿthkon : Es m
ÿert zemeel zerent vele nem bezeelh
-ethne ÿra eellÿen lewelet ewnekÿ
Alexandria belÿ nemes bólcz fÿrffÿw
nak Origenes mesternek : ÿrÿa ez le
welet . Nicomedia belÿ zÿz lean Bar-
-bara the azalatos leanÿod / Mert er-
-tettem hogÿ te mÿndent az ÿgaz Isten
-nek <Isten..> ÿsmeretÿre tanoÿthatz . kÿt
en ees kÿwalthkeppen tellÿes elmeem-
mel es zÿwem̄el kÿwantam ha m-
ÿeppen az ÿgaz Istennek ÿsmeretÿre
ÿwthathneek / kÿnek ennen magam-
at ees aÿanlottam : kÿtw̋l vagÿok
teremtethween . Annak okaert nem
ÿmathatom az Balwan Isteneketh
kÿk emberÿ mesterseegghel lettenek
es vannak . Azert keerlek a mÿnt
hÿredet hallottam hogÿ mÿndden ból-
czesseegghel tellÿes leegÿ tanoÿcz m-
egh enghemet az Igaz Istennek . ÿs-
-meretÿre . Azt halwan Origenes
new doctor nagÿ eremben leen ra-
-ÿtta Es halaat adwan az wr Isten-
-nek azon̄al kÿlde lewelet esmegh ew
nekÿ egÿ Balÿnt new paptẃl es
hogÿ kereztelne meg ewtet / mond-
wan / ÿo es ÿdwesseeghes tanaczot
talaltal xp̄usnak zerelmes leanÿa
mert egÿ az Isten ew allattÿaban
Es harom ew zemelÿeeben : atÿa
fÿw es zentlelek /. Ez az mennÿnek
es feldnek teremteÿe es wra / Ha
kÿ ezth eressen hÿzÿ . hamar az ÿ-
gaz Istenseeghnek ÿsmeretÿre ÿwthat .
Az pap <.>ÿambor azert nekÿ <nekÿ>
vÿwen az lewelet meg tanoÿtaa
ewtet az ÿgaz hÿttre . Es annak wtan̄a
meg ees kereztelee ewtet zent . harom-

{153a}
-saghnak neweeben . Annak wtanna Zent
Borbala azzon ennen magaat xp̄usnak
aÿalwan eeÿel es nappal nagÿ erem̄el
zolgal vala az toromba : wr Istennek
es ÿmaran wr Istennek zerzesse mÿat
senkÿ az kerezttÿenek kózzól meg nem tÿl
-tatÿk vala ew hozÿaa mennÿ : leen azert
hogÿ hamar valo napon . nagÿ malaztot
erdemle wr Istentw̋l :-
Annak wtanna . az ew attÿa nagÿ draga
mÿwel zereztete ew nekÿ egÿ feredew
hazat es ewmaga kÿ tawozeek hazatw̋l
Azonkózben Zent Borbala meene lathnÿ
mÿnt zerzeneek az hazat / es lataa hat
czak keth ablakot vaghtak kÿ ew raÿta
Es monda az mestereknek mÿ oka hog̋
czak keth ablakra vaghtatok kÿ : zerezÿe
tek ennekem harmadÿkat ees . hogÿ
mÿwel az zent haromsaghnak tÿztessee
-ghet tehethnee abban ees ; Es lathwan
oth az ew attÿanak Balwan Isteneet
ottan le ragadaa . <.> es mÿnd el tó̗ree
Mÿkoron az ew attÿa haza ÿewth
vona . es meg twtta vona zent Borba
lanak dolgaat : ragadaa bakosaath
hogÿ meg óllÿe / Es wr Istenhez foh
-azkodwan <.> kÿ zalada kezeeben es az
pwztaban fwtha . ew attÿnak harag
ÿa elót ; Mÿkoron wtanna menth
vona . keth paztorok <..> kÿt meg lattaak
vala meg ÿelenteek ewnekÿ es haza
von̋a haÿanaal foghwa . es nagÿon
megh ostorozaa . es megh kótózee mÿ
-nd kezeÿt labaÿth . Es maximianꝰ feÿe
-delemnek adaa : mert ennen maga
nem meeree meg ólnÿ tórween ell
-en . de <...>hogÿ az feÿedelem tórween
-nÿel / ólnee megh / mÿnt Isteneknek
karomloÿaat / Monda ewnekÿ Ma
-ximiaꝰ zeep lean Barbara <...>
aldozzaal az <Ist.> hatalmaz Isteneknek
es semÿt se feelÿ the atÿadnak hara-
ghÿatwl / felele ewnekÿ es monda .
En nem aldozom az erdegheknek de
aldozom az en eedes wram Iesus
xp̄usnak / Azt halwan meg haragw
-eek es vettetee ewtet az temleczbe /
Mÿkoron zyz zent Borbala ÿmathkoz
-neek az setethseeghbe eeffelÿ koron ne
kÿ ÿeleneek az aldot wr Iesus xp̄us

{153b}
Nagÿ fenesseegghel . megh vÿgaztalwan
es batoroÿthwan ewteth : hogÿ semÿth
ne feelne az kegÿetlenektw̋l . es ottan m
ÿnden sebeÿ meg vÿgaztatanak ha ÿng̋en
nem voltak vona : Mÿkoron megh
verradot vona kÿ hozataa eleÿben . az fe
-ÿedelem es monda ewnekÿ : ÿme meel
-ÿrgalmasok az halhatathlan Istenek
ÿme mÿkeppen zerethnek teghedet hog̋
mÿnden sebeÿdet megh vÿgaztottaak
Aldozÿaal azert ewnekik / felele zent
Borbala es monda . az the Istenÿd m
-ÿnd nemaak / sÿketek / es vakok . kÿk
ha ennen magoknak ÿo tehettetlenek hog̋
tehethnek masnak ÿoot ? Enghemet
kedeeg twggÿad hogÿ az en edes wrā
Iesus gÿogÿttot meg . kÿt te soha nē
vagÿ melto lathnÿ . mert erdeghnek
attad magadat . Azt halwan az feÿe
-delem az ew zeep orczaÿaat eeghew
faklÿakkal . botokkal es verókkel vere
tee arczwl . Annak vtanna az ew
zÿz emleeÿeet tewból kÿ mettetee
es az varas wczaÿan mezeÿtelen
hozdoztataa es ostorokkal verettetee /
Es oth az edes xp̄usnak zeretew mar
-tÿllÿa ezenkeppen ÿmathkozeek : En
edes wram Iesus te twdod hogÿ ezeket
en mÿnd te . eeretted zenwedem azert
kerlek fedezÿed be az en mezeÿtelen
seeghemet hogÿ ne neezÿeek az ke
gÿetlen hoherek en testemet : Es ottā
le zalwan Istennek zent angÿala
nagÿ zep rwhaat hoza ewnekÿ / Azth
lathwan az kegÿetlen feÿedelem ottan
halalnak sentenciaÿat adaa ew reea .
Mÿkoron azert ky vÿnneek nÿak v-
-aghnÿ ennen attÿa leen hohere /
Bodoghssagos zÿz zent Barbara azzon
ew halalanak elette eellÿen ÿmath
sagot teen . mondwan . Oh en edes wrā
Iesus xp̄us eelew Istennek zent ffÿa /
kÿnek mÿndenek enghednek keerlek
aggÿad ennekē az en keerelmeesemeth .
hogÿ vala kÿ az te zent newedról meg
emlekózÿk es az en halalomrol . bocz
assad megh mÿndden ew bÿneÿt es
ne emlekózzel meg rola az nag̋ ÿte
-lethnek napÿan : Es zozat ÿewe ew
hozÿaa menÿból mondwan . ÿewel
en zeretóm nÿwgoggÿaal ÿmaran
ennek wtanna en velem az erek bo-
doghsaghban . Es amÿt keerz . enghed-

{154a}
-ween vagÿon . Es annak wtanna ennen
attÿatwl erdemlee az zent martÿromsagot .
Es mÿkoron az ew attÿa az hegÿról le zall
-ana . menÿból tÿz zalla reea es meg em-
eztee ewtet /
Erról eellÿen peldaat olwaswnk : Vala
egÿ Ispan Saxoniaban / kÿnek egÿ ellen-
-sseeghe vala . foga meg es vetee nagÿ
meelsseeghes temleczbe . es paranczola
hogÿ se eennÿ . se ÿnnÿa ne adnanak .
Ennehan nap wtan . az temlecz tartotol
egÿ falath kÿnÿeret keere zent Borbala nevebē hogÿ ehel
ne
halna meg : De az semÿkeppen nē adaa .
ewnekÿ : egÿ kewes ÿdew el mwlvan
aloÿtaak hogÿ meg holt vona : vonÿak
kÿ az temleczból / es veteek le az testet
az torombol hogÿ bÿzeeben meg ne
halnanak : mÿnt azert az feldet eere
ottan labara kele / Azon el ameelkod
-wan az zolgaak meg kerdeek ewteth
mÿ dolog vona . Es fele ewnekÿk
hogÿ zent Borbala azzon . eeltette es
oltalmazta vona meg az ÿdeÿglen
mÿnden serelemnel kÿl : Es addÿg
-lan meg nem halhatok mÿg gonast
es zenthseeghet nem <vehe> vezek : Meg
kerdeek mÿert azt erdemlette vona
es monda hogÿ mÿnden eztendóben
az ew zent napÿaat aÿoÿtatos beÿ
tel es ÿmaczaggal ÿllette vona Ann
ak okaert nÿertte vona azt ewnekÿ
az wr Istenttw̋l / Es annak vtanna
mÿkoron mÿndeneket be tellÿeseÿtet
vona . kÿnnÿen kÿ mwleek ez vÿlagh
bol . es mennÿeknek orzagara mee
-ne kÿt mÿnekẃnk ees enghegg
-ÿen atÿa ffÿw zent lelek Amen /
Zent Mÿklos napnak
Epistolaÿa
Ez maÿ zenth epistolaat ÿrtta megh bólcz
eeggÿk kenÿweenek Negÿwen neeg̋ed
reezeeben : Eclesiastici xliiij / hol oth
ez epistolanak elette teezen emlekóze
-teth Enok kellemetes volt wr Istennel
ew eeleteeben es elween paradÿczom
-ban vittÿ ewtet wr Isten<.> Az ew pelda-
-ÿa alat ÿmaran dÿczeerÿ bólcz az
papÿ feÿedelmeket . hogÿ ollÿan kelle
-metes wr Istennek elette . mÿnt zent
enok . es wgÿ mond ::-

{154b}
IMe egÿ nagÿ pap
kÿ ew ÿdeÿben ke-
-llemetes leen wr
Istennek : es ÿgazn-
ak leeletteteek : es
haborwsaghnak ÿ
-deÿn enghezteló̗ leen // Nem le-
letteteek ew hozÿaa hasonlatos
kÿ azonkeppen megh tartanaa az
felsseeghnek tó̗rweenÿet : Annak
okaert megh eskó̗weessel teewee
ewtet wr isten ees newekettethnÿ
ew neepe kó̗zzee . Mÿndden felee
neepeknek aldomasaban rezessee
teewee ewtet es az ew testamento-
-maat megh confirmalaa ew
feÿe felet : megh ÿsmeree ewtet
ew aldomasÿban : megh tarttaa
ewneki ew ÿrgalmassagaat . es
malaztot leele wrnak zent zem-
eÿ eló̗t ; Ffel magaztataa ewtet
kÿralÿoknak elettek / es adaa ew
nekÿ az erek dÿczósseghnek koron-
-aÿat // Zerze ewnekÿ erek testamen-
-tomot . es ada ewnekÿ nagy pap-
sagot . es megh bodogoÿtaa ewteth
az dÿczó̗seeghbe : tÿztelkó̗dween az
papsaghban : es dÿczeereteth valw
-an ew neweeben . es aldozwan /
ewnekÿ melto aldozatot . gÿenÿe
-rw̋sseeghes ÿllatozasra :-:-
Ez maÿ zenth Epistolaban doctoroknak
mondasok zerent ket reendbelÿ ydwessee-
ghes tanwsagwnk lezen / Elssew az
wr Istennek zent Confessorinak valazta
-sok .. Masod meltossagokrol : Az elssew
ról wgÿ mond zent dauid ꝓptha az
zoltaar kenÿben : <vallasth> []
Vallasth teegÿenek az mennÿek az az
az zenttek wr Isten az te czodalatos tee
temeenÿdról ; Mert ÿollehet az zenth .

{155a}
Martÿrok mÿnd zawokkal / mÿnd verek
hwllassawal vallasth tettenek az wr
Istennról . kÿknek mÿatta dÿczekódnek
wr Istennek elette . Azonkeppen az zent
Confessorok ees mondathnak wr Istenn-
ek tanoÿnak . vallasok zerent / kÿknek
ha ellenseegh vereket nem hwllatta .
hogÿ martÿrok lenneenek . De maga
az lelkÿ martÿromsagot meg zenwe-
-tteek / mÿkoron lelek zerent kewant-
-aak . es zent beÿtel . vÿgÿazassal fa
rathsaggal es kÿlemb kÿlemb mwka
wal ew ereÿket zaggattaak es vee
reketh fogÿlaÿtaak . kÿknek mÿatta
ewk ees dÿczekódnek wr Istennek
elette / Es ezenkeppen sok rendben va-
lo Confessorssagok vannak ez vÿlaghÿ
eelethben . <...> mert nemeellÿek ew
zywókben vallÿaak az bÿzon Istennek
ÿowoltaat mondwan az zent dauid ꝓp
-fetanak . mondasaat : Vallasth teezek tee-
neked wr Isten . mÿnd en tellÿes zÿw
emzerent / Nemellÿek vallÿak az wr
Istenth bezeedzerent . dÿczeerwen es ha-
lakat adwan ew zent ergalmanak /
Nemeellÿek vallÿaak ÿo teetemeennÿ
-el ; az az mÿnd ennen magok Iamborwl
eelwen mÿnd masnak ÿo peldaat ad-
-wan / Ez ellen sokat vannak ÿelessen
ez mastanÿ ÿdó̗ben / mÿkent zent pal
apostol mongÿa . Sokat vannak kÿk zo
-wal vallÿaak az wr Istenth . de gonoz
teetemeennÿel ellene mondnak / es an
newal vezedelmesb az ew eeletek / m
-ÿnt hamÿss eelethben es remenseegh
-ben bÿznak / kÿról wgÿ mond zent
Ieronimꝰ doctor : Vala menezer meg
gÿeztetw̋nk az bÿnnek gonossagatwl
Annezor meg tagaggÿok az wr Istent
Es vala menezer ellene allwnk . ann-
-ezor vallÿok az wr Istent : Erról ees
ertetÿk ÿdwezeytenknek mondasa
Vala kÿ enghemet valland emberek
<..>eleth En es vallom azt menÿorz-
-aghban en zent atÿamnak es mÿnd
az zent angÿaloknak elettek . Towabbaa
vallÿaak azok ees az wr Istent / kÿk
ennen magokat meg ÿsmerÿk . megh
vadollÿaak es gÿonnÿak az ew bÿ
-neketh kÿkkel az ÿo Istent megh
bantottaak / mert akkoron meg bÿzonÿ
-oÿttÿaak hogÿ az felsseeghes teremtew
wr Istent tellÿes zÿwel lelekkel ze-
-retÿk / es tÿztan akarÿaak zolgalnÿ

{155b}
Hogÿ ennen magokat tÿztan tarttÿaak es
nem akarnak olÿ fertelmes eelethben eel-
-nÿ kÿ wr Istennek ellene vona .: Ez a-
zerth az nemes tÿztólendew Confessorss
-aagh . lelkÿ es testÿ tÿztassaghnak eeletÿ
Ennek felette mÿkeppen Cesarius ne-
wó doctor mongÿa az Confessorssaghn-
-ak newezetÿ / ÿlletÿ az egÿhazy neep-
-eket kÿk zenetlen gÿonasth halgath
-nak es eegÿeb egÿhazÿ zenthseegh-
eth zolgaltathnak az kóz neepnek .
kÿk kózóth ez Boldoghsagos zent Miclos
pÿspek / ÿeles es valaztatos leen ew
eeleteeben / kÿ ew Confessorssaganak
ÿdeÿn mÿnd ew eeleteewel . mÿnd
predicallassawal .. mÿnd pelda adass-
-awal . megh ekeseÿtee anÿazenth egÿ-
-hazat . azert ew egÿ ÿeles gÿamola
es otalma leen tellÿes kereztÿenseegh
-nek az zent apostoloknak wtanna
kÿt mastan ees sok czoda teetellel .
megh mwtat az wr Isten /.-
Azon zent Innepnek
Ewangelioma
Ez maÿ zent ewangeliomot ÿrtta
megh Bodoghsagos zent Lucacz kenÿ-
weenek tÿzen kettód reezeeben . <..> es ez
maÿ zent ewangeliomba / Es leen ere
detÿ az ÿdóben mÿkoron ÿdwezeÿtenk
vona hazmÿncz egÿ eztendós ew em-
berseghezerent / Ez ewangeliomba elette
monda ew tanoÿthwanÿnak Ne akar
ÿatok feelnÿ kÿsded seregh awagÿ naÿ /
mert akarattÿa az tÿ mennÿeÿ atÿatok
nak hogÿ nektek aggÿa az menÿorsagot
Ennek wtanna kówethkózÿk az ewanᵐ /
AZ ÿdó̗ben /
monda iesꝰ
ew tanoÿth
wanÿnak
leegyen tÿ
eehotok ffel
ewedezween

{156a}
es eegghew zewethnek tÿ kezetek
-ben : Es tÿmagatok hasonlato-
sok legÿetek az olÿ emberekhez kik
varÿaak haza ÿewnÿ ew wrokat
az meenÿekzobol : hogy mÿkoron
megh ÿewend es zerghetend leg
ottan megh nÿssaak ewnekÿ :-
Bodogok az olÿ zolgaak / kÿket
mÿkoron megh ÿewend az ew
wrok vÿgÿazwan talal .. Bÿzō
mondom tÿnektek : hogy ffel ew-
edzÿ ennen magaat es le telep-
ó̗ttetÿ az ollÿanokat : es el menw
een zolgal ewnekÿk // Es megh
ÿewend masod alomkoron : Es ha
harmad alomkorom megh ÿew
-end es azonkeppen talaland : Bo
-dogok az ollÿan zolgaak : Azth
kedeegh twggÿatok . Merth
ha twdnaa az czalados ember
meelÿ horaban ÿewendew az orw
bÿzonÿawal vÿgÿazna . es nem
hadnaa megh asnÿ az ew ha-
-zaat : Tÿ ees azert azonkeppen
legÿetek keezek . mert a''meelÿ h
oraban ÿngÿen nem aloÿttÿa
-tok embernek ew ffÿa el ÿew -
Cristonban zerelmes Atÿamffÿaÿ Ez maÿ
zent ewangeliomnak ertelmeeból . dÿczó
seeghes zent Mÿklos pÿspeknek tÿztóssee
gheere es mÿ ÿdwesseeghes tanwsagw-
-nknak elowe menteere harom reend be-
lÿ tanwsagok adathnak . wr Istennek
zent malazttÿa mÿat / Elezer hÿw zol-
galathnak meltosagarol ; Masodzor ez
zent Mÿklos pÿspeknek dÿczeeretes eele
-teeról . harmadzor . holta wtan valo
dÿczóseeghes eerdemeeról :-
Mondam hogÿ elssew reze lezen . hÿw
zolgalathnak meltosagarol : mert wgÿ

{156b}
az zent . ewanᵐ . Bodogh az olÿ zolga kÿth
mÿkoron megh ÿewend az ew wra . wgÿan
talal a''mÿnt hatta . Meelÿ ÿgheekben ÿnt
mÿnddenth az aldot wr Iesus xp̄us kÿk
ewnekÿ akarnak zolgalnÿ . hogÿ wgÿ
eellÿenek ez vÿlagon zerelmes teetemeen-
-ben . hogÿ batorok lehessenek ew halalok
nak ÿdeÿn mÿkoron az ew wrok el ÿe
-wend : es ew tewló̗k zamok akar vennÿ
Annak okaert mongÿa ha kÿt ÿo ee-
lethben . es vÿgÿazwan talaland . mert
akkoron az ollÿanokath az erek bodogh
-sagra vÿzÿ : Mÿkeppen ha peldazēnt
mondanok . vala kÿ vetemeent veet . arra
vetÿ hogÿ remenseeghe vagÿon benne
ÿewendóre hogÿ haznaat es erdemeet
veegÿe . Azonkeppen . ha kÿk ez vÿlagon
kÿlemb kÿlemb ÿozagoknak magwaath
el hÿmtendÿk : remeenseeghet legÿen
<megh> merth megh bodoghwlnak ew
halaloknak ÿdeÿn . kÿról zent Ianos
latasarol valo kenÿnek tÿzen neegÿed
rezeeben ÿrÿa / Bodogok kÿk wr Isten-
-ben megh halnak : Mert vala kÿk
ez vÿlagon bodoghsagra valo meelto
eelethben eelennek . meegh ez vÿlagon
megh leelÿk az erek bodoghsaghnak
eerdemeet es ÿwtalmaat / mÿeerth
melto zolgalathban eeltenek es be tell
ÿeseÿtetteek mÿnd azokat kÿk paran-
czolwan vannak az wr Istentewl
es vÿgÿaztanak lelekzerent testhzerent
mÿnd ennen magokon . mÿnd alattok
valokon / vÿgÿaztak eeleteken es ha
lalalokon / Annak okaert mÿndenekról
melto zamot adwan / mÿnden dÿcze
rettre meltowaa tette ewket az wr
Isten . mennÿen es felden -
Masod tanwsagh adatÿk Ez zēt
Mÿklos pÿspeknek dÿczeretes eeleteról
Es Elezteb mÿne<.>emew nagÿ malaz
tal zeretee ewtet az mÿnden hato wr
Isten . meegh ew gÿenghe gÿermek
seeghetw̋l foghwa : Mert doctorokn
ak mondasok zerent . mÿnt hogÿ ez
vÿlagra zÿleteth vona / ottan megh
zentelteteek az wr Istentwl . es be tel-
eek Istennek kÿwalthkeppen valo
zent malazttÿawal . kyt bÿzonoÿ-
thnak doctorok az nagÿ czoda dologhbol .

{157a}
hogÿ mÿkoron ez vÿlagra zÿletet vona
es ferezteneek labara alla az feredóben
meelÿ czoda dologh nÿlwan valo ÿeg̋e
leen hogy czak ÿstenÿ dologra vona va-
laztatos a'' mÿndenhato wr Istentw̋l . es
semÿ reeze nem vona ez vÿlaghnak ew
bennee / Masod meltossaggal tÿztesseÿ-
tee megh ewtet az wr Isten .. hogÿ meeg
ollÿan kÿsdedseegheben kezdee kó̗wethnÿ
xp̄us Iesusnak zent halalaat . merth
keth heethnek wtanna : kezdee az zerdaat
es peneteketh beÿtelnÿ . meelÿ napokon
czak egÿzer veezÿ vala zaÿaban ew
annÿanak emleeth : kÿ mÿndenestw̋l
fogwa termeezethnek felette leen : kÿt eegÿeb
gÿermekról soha nem olwaswnk lennÿ
kÿból azth ees erthettÿek hogÿ ez bodog
-sagos zenth Miclosnak meeg akkoron
zabad akarattÿa es tellÿes emberÿ eze
volth hogÿ wr Istennek malazttÿabol azth
tehette a''mÿth akarth .. Harmad melto
-saga leen / hogÿ mÿnt zÿleteek ottā
tellÿes leen wr Istennek zent malaz-
-ttÿawwal : kÿth megh ÿsmerhetw̋nk az
ew zÿleÿó̗kó̗n . mert meegh ewketh
ees be tóltee zent malazttal : mÿkoron
az ew zÿleÿ yffÿak vonanak : annak
wtanna soha nem akaraak egÿ mast
ÿsmernÿ De tÿztassagot tartanak ez
zent gÿermeknek meltossagaerth . meel
dolgot mas helÿen olwassok zent Ia-
-nos baptistarol / Neegÿed meltosaga
leen az wr Istentw̋l : hogÿ mÿnd ew
elmeeÿeben . mÿnd testeben tÿztasagos
zÿzen eele // Es kegÿessen hÿhettÿek
hogÿ soha halalos keppen nem veethkó-
-zót . kÿtw̋l meg tartotta ewtet az nag̋
istenÿ malazthnak bewseeghe . Ewtód
meltossaga leen az wr Istentw̋l . hog̋
meegh az pÿspekseeghee ees Istenÿ
czoda ÿelenethnek mÿatta valaztateek .
merth mÿkoron Mÿrra new va
rasnak pÿspeke megh holth vona az
teeb pÿspekek es erseekek beÿtet es
ÿmaczagot zerzeenek : hogÿ annak m
-ÿatta wr Istennek akarattÿaat . meg
twdhathnaak kÿt akarna valaztanÿ
az pÿspekseegre : eellÿen zozatot hal
-lanak meenÿbol . hogÿ vala kÿ elezer az
veternÿeere mennee . kÿnek / mÿklos
ees vona newe azth teenneek pÿspekkee

{157b}
Mÿkoron azeerth veternÿere kezdetten-
-nek vona harangoznÿ . ÿme mÿnden-
-nek elette mÿkeent wr Istentw̋l bocza
tot nagÿ gÿorssassaggal sÿeth vala
mÿklos az wr Istennek zolgalattÿara
kÿth mÿkoron az pÿspek kÿ oth var-
ÿa vala meg kezdette vona . kÿ vona .
monda . En vagÿon Miclos te zenthsee
ghednek zolgaÿa . Ottan azert halaat
adwan raÿtta az wr Istennek . pÿspekkee
teeweek mÿnden akarattÿanal kÿl
Hatod meltossaga len az wr Istentw̋l
mert nagÿ sok czodakat theen . wr Isten
nek malazttÿabol mÿnd ew eeleteben
mÿnd ew halalanak ÿdeÿn . es annal
tebbeth ew zent halalanak wtanna
kÿról wgÿ olwastatÿk egÿ Cronicaban
Mÿkoron . Nicenom belÿ gÿẃlekózet-
ben menth vona . es hallotta vona
az eretnekóketh vetekódnÿ zent ha-
-romsaagh ellen . halwan azt zenth
Miklos pÿspek ÿghen meg bozzwlaa
Es ragada ffel egÿ azÿw teglÿaat
es monda . halgassatok erethneke-
-keth . mÿre zoltok lehetethlen dolgot
az wr Istenról . ha ÿme ez . teremtet
allathban ees nÿlwan vagÿon az
zenth haromsaagh wr Istennek . mÿvota
es megh ÿthween az teeglÿaat ottan tÿz
zarmazeek kÿ belóle . es vÿz . marada
czak az saar ew kezeeben : Es monda /
ÿme latod hogÿ mÿkeppen harom allat
vagÿon ez teremtet allathba es egÿ teglÿa . Azonkeppen ha-
rom zemeelÿek vannak es egÿ ÿstens-
eegh ew allattÿaban az zent haromsag
-ban / Es azth halwan az kereztÿenek
nagÿ halaa adassal dÿczeereek az wr
Istenth . Es zenth Miclos pÿspeketh :-
Harmad tanwsaagh adatik holta
wtan valo czodalatos es dÿczóseghes
erdemes dolgokrol : Azth kedeegh tewee
az wr Isten . az ew zerelmes Confessora-
-nak ÿewendew es veeghetetlen menÿ-
-ben es felden valo eerdemeenek óregbw̋
-letÿre es sokaknak ÿdwesseeghee hazna-
lattÿokra : Elssew . azert meltosagh monda
-tÿk Angÿalÿ ÿdwezlees : Nam wgÿ
olwassok ew rola hogÿ mÿkoron ewtet
az wr Isten kÿ akarna vennÿ ez vÿ
-laghbol : keeree az ew kegÿelmes Iesus
wraat hogÿ zenth angÿalÿt boczatanaa
ew halalaara kÿk ewtet meg otalmaznak .

{158a}
es Zabadoÿtanaak mÿnden ellenzew ell
enseeghnek czalardsagos keeseertetÿból .
kÿben meg halgataa ewtet az wr Isten
Es lataa bodoghsagos zent mÿklos pispek
Istennek zent angÿalÿt few haÿthvan
ew hozÿaa be meennÿ : kÿn nagÿ halaat
ada az wr Istennek .:/ Masod tÿztesseeg
ghel zeretee az vr Isten . ffel vÿtelnek
bóczw̋letÿwel / Mert wgÿ olwastatik
ew rola hogÿ mÿkoron az zent angÿa
lokat be fogatta vona . es velek ezwe
edes halaa adassal dÿczernee az wr
Istent wgÿan velek eegÿetembe . meen
-nÿeknek bodoghsagara vÿteteek nag̋
tÿztesseegghel es angÿalÿ eedes dÿcze
-retes eenekleessel / tanwsagot vehetw̋
-nk rola mÿnd nÿaÿan / mÿnemew dÿ
czeeretes halalth erdeml . az olÿ ember
kÿ ez vÿlaghÿ eeleteeben ÿol eel /
Mert wgÿan kezenseeghes regula es
sentencia az wr Istentewl .. mert vala
kÿ ÿol eel ÿol lezen veghe ees . Es
vÿzon ellen kÿ gonozwl eel . athkozot
lezen veghezetÿ ees . Erról mongÿa zēt
Agoston doctor ees . Athkozot ember az
kÿ az ew yffywsaganak veragaat erde
ghnek aggÿa / es veenseegheenek sep
-rewÿeet Cristusnak : Mÿndden rend
belÿ emberek azeert ÿffÿak es veenek
zÿzek es ezwegÿek es hazasok : ÿo
es teekelletes eelethnek peldaÿaath
vehetÿk ez dÿczóseghes zent mÿklosnak
eeleteeben . ÿelesben kedeegh . zerzetesek
es egÿhazÿ feÿedelmek kÿknek m
-ÿnd formaÿok leen mÿgh ez vÿla-
gon eele : mastan kedeegh mÿndenek
nek otalmok az ew zent erdemeen
-ek mÿatta . wr Istennek elette /:-
Harmad tÿztesseegghel zeretee zent ma
laztossaghnak czodalatos voltawal : kÿn
ek mÿatta holta wtan ees megh
ÿelentee mÿnemew erdeme volna
vr Istennek elette : Mert mÿkoron
az ew bodogh testeet el temetteek vo
-na . draga marwan koporssoban ottā
az ew feÿeenel zeep tÿzta olaÿ kwth ffew
fakada ffel . es ew labanal tÿzta
kwth wÿz : Az olaÿon az ÿegzetÿk /
hogÿ nagÿ ÿrgalmassagw volth / az
vÿzen : hogÿ vala kÿ az ew seghedel-
-meet keerendÿ : mÿnden bÿneeneth
boczanattÿaat erdemlÿ : kÿt nekw̋nk ees
enghegÿen atÿa ffyw zent lelek . amē :

{158b}
Et el kezdetÿk Azzonÿ-
-wnk zÿz Marianak
zepletelen foganattÿa-
rol :- Epistola :-
Ez maÿ zent epistolaat ÿrtta megh ered-
ethzerent Belcz zent leleknek ÿndwlattÿabol
eeggÿk kenÿweenek Nÿolczad reezeeben /
kÿnek ÿollehet lelkÿ ertelmee . mondatik
Attÿa mÿndenhato wr Istennek . zent Ból-
-czesseegheeról . zent ÿgheeyeról / zent ere
-ÿról zent ffÿaról . zent ÿoghyarol . az az
mÿ eedes wrwnk Iesus xp̄usrol : De bew-
-czewletes tÿztesseegh zerent ÿmaran . olwa-
-statÿk . az edes azzonÿwnk zÿz mariarol
mÿ wrwnk Iesussnak xp̄usnak zeplete
-len es kezdethnek elette valaztatot es
megh zenteltetót zent Annÿarol . Oka
kedeegh ez . doctoroknak mondasok zēnt
mert az ffÿwnak ew tÿztesseeghe . mon-
datÿk lennÿ az anÿanak tÿztesseeghe .
Az az mÿkoron az ffÿw<.> tÿztól<.>tetÿk . akk
-oron az anÿanak ereme<...> vagÿon raÿtta
mÿnt ha ennen magat tÿztelneek . vÿ-
-zon ellen . megh azonkeppen . kÿról wg̋
mond zent Bernald doctor : Semÿ keth-
-seghwnk nÿczen benne hogÿ mÿkoron az
anÿaat dÿ[c]zerÿek az ew zent fÿa nem
kÿlemben veezÿ mÿnt ha ewnekÿ tee-
nneek az dÿczeeretet / vÿzon ellen meg
azonkeppen . kÿt az edes Iesusnak teeznek
olÿ eremesth vezÿ az aldot zÿz anÿa
maria mÿnt ha ewnekÿ teenneek .
Dÿczekódÿk azert az bólcznek zaÿa atal
az edes zÿz maria mÿndden teremtet alla-
-toknak elette . hogÿ mÿwel ewtet atÿa
mÿnden hato wr Isten valaztotta kezdethnek
elette ennen maganak zerelmes zolgalo
leanÿwl : FFÿw wr Isten zerelmes
zeretew anÿawl : Zenth lelek wr
Isten . zerelmes ÿegÿewsewl : merth
kezdettw̋l foghwa az az menÿnek es
feldnek teremteeseenek elette el vala
veeghezween az Istennek elmeeÿeben
es gondolattÿaban : mÿnemew zeplete
lenseeghben ez vÿlagra teremtenee mon-
-dwan /

{159a}
UR Isten teremte
enghemet mÿndē
dolganak elette . m
-ÿnek elette vala mÿt
zerzene kezdettewl
foghwa : Meegh
kezdettewl megh leek zereztethwen
es reeghtewl foghwa . mÿnek ele-
-tte ez feld lennee : Meegh nem
valanak az meelseeghek . es ÿm-
-aran en fogattathwan valeek
Meegh az kwth feÿek kÿ nem fa
-kattanak vala : Sem az heegÿ-
-ek nagÿ magassan ffel nem emel-
kó̗ttenek vala / Mÿnden halm-
-oknak elette en neweztetó̗m va-
-la : Meegh el feldet nem terem-
-tette vala . sem folÿo vÿzeketh es
ez feldnek ew kerekseegheet M
-ÿkoron az egheket zerzÿ vala oth
ees ÿelen valeek . Mÿkoron eress
tó̗rweennÿel es kerekseegghel m-
egh foglallÿa vala az meelseegh
-eth / Mÿkoron az eeltetew eghe-
-ket megh eresseÿtÿ vala allanÿ
es az vÿzeknek kwthffeÿt meerÿ
vala Mÿkoron az tenghernek
hataraat kereÿtÿ vala . es az v-
-ÿzeknek tó̗rweent veeth vala
hogÿ az ew folÿasoknak hatarÿt
ky ne haladnaak . Mÿkoron
ffel fÿggheztÿ vala az feldnek kó̗l
-dó̗keet . ew vele valeek mÿndene
ket teremthween : Es mÿnden n
-aponkeed gÿenÿerkó̗dó̗m valeek
koronkeed ÿaczodozwan ew ele
-tte / erwendezween ez zeles vÿl
-aghnak teremteeseen . Es en gÿe

{159b}
nÿerwseghÿm leween emberekn-
ek ffÿaÿwal : Azert ÿmaran fÿa-
-ÿm : halgassatok enghemet : Bodo-
-gok kÿk ó̗rÿzÿk az en wtaÿmat
Halgassatok az en twdomanÿm
-at es leegÿetek bó̗lczek . es ne ak-
arÿatok tewletek el vethnÿ ewtet
Bodogh ember kÿ enghem hal-
-gat : es kÿ vÿgÿaz az en aÿtom-
-ra naponkeed es kÿ ó̗rÿzÿ en aÿ
-toÿmÿmnak kó̗zó̗bÿt Kÿ engh-
-em megh leelend erek eeletet leel
az . es erek ydwesseeghet mer-
-eÿth az wr Istentewl :-
Ez maÿ ynnepnek ewangelio
-mat megh leelÿtek Azzonÿwnk
Maria zÿletetÿnek napÿan
Ez maÿ Zenth ÿnnepnek dÿczóseeghes
napÿan : Az eedes wr Istennek zenth
ffÿanak Iesusnak : es ew zent zylew
zÿleÿeenek . Marianak tÿztólendew mel-
-tosagokra / Hath rend belÿ tanwsagẃnk
leezen . mÿ ÿdwesseegewnk mellee /
kÿnek ertelmeere es ÿrasara bÿzwā
ÿmaczaktokba keerem seghedelmwl
lennÿ zent lelek vÿgaztalo malaztt-
ÿaat /
Mÿeert Zerelmes attÿamffÿaÿ . tellÿes
eztenden<...>keed : es mÿnden zenteknek
ew eeletekról : Bólcz neepek kózót .
zent doctorok kózót : es <...> kÿlemb
kÿlemb zerzethbelÿ zemeelÿek kózót
Annee vÿzzaa vonÿas . vetekódees /
Argualaas . es veelekó̗dees . nem lee-
lettetÿk : Mÿnt ez maÿ azzonÿwnk
zÿz marianak . zepletelen fogana-
-ttÿarol : mert mÿnd ez maÿ napÿglan
kÿk hÿzÿk . kÿk nem hÿzÿk . kÿk va-
llaak . kÿk tagaggÿaak Az eedes Isten
zÿlew zepletelen zÿz marianak
zeemermeere es zÿdalmassagara
kÿt maga ÿmaran . erek Bulla alat .

{160a}
Kó̗zel ewthwen eztendetw̋l foghwa el
veeghezte Romaÿ zenth zeek . es megh Confirmalwan
Nagÿ Bwczwal . mÿnd oktawaÿ
glan . mÿnth twlaÿdon . wr napÿ-
-aat :. mÿnd nagÿ zeepseeghew zoloz
-maÿawal . es mÿsseÿeewel . veecz-
ernÿeÿeewel /. Es hogÿ mÿnd egheez ez
vÿlagon . tellÿes kereztÿenseeghben
nagÿ <tellÿes> tÿztesseegghel ÿllÿeek
mÿnden rendbelÿ neepek es kerez
-ttÿenek ez maÿ zent napoth .:-
Elssew tanwsagwnk azert lezen . arrol
hogÿ tartozwnk az eedes zÿz mariat
bóczw̋lnÿ : Az ew edess zent fÿanak
tÿztósseegheert : Mert wgÿ mond zēt
Ieronīꝰ doctor . hogÿ senkÿnek abba
kethseeghe ne<.> leegÿen : hogÿ mÿnden
az wr Istennek dÿczeeretÿre es tÿztóss
eegheere nem vona . vala mÿt az
ew zent zÿleÿeenek zolgalattÿara
teezw̋nk // Wgÿan okossaagh ees azt
aggÿa ./ Ha . ennen maga az aldot
wr Isten mÿndden teremtet allatok
-nak felette . fellÿeb emelte es tÿz-
-tólte az eedes zÿz mariat / mÿre
nem . emberÿ allathnak tÿztólnÿ
kÿt az erek dÿczóseeghbely zent an-
gÿalok zenetlen tÿztólnek dÿczeer
-nek . mÿre nem kel halando es
bÿnes embernek Anneewal ÿnkab
tÿztó̗lnÿ . kÿnek kezeeben adattanak
mÿndden ÿrgalmassagok es ÿdwess
eeghek ? Erról mongÿa bodoghsagos
zent Bernald doctor : Oh dÿczó̗seeg
ghel feenló zÿz maria . ha kÿ tegh-
-edet zereth . Istenth dÿczeerÿ az . ha
kÿ neked zolgal .. Istent eeltetÿ . ha
kÿ az te zent newedet hÿwÿa tell-
-ÿes zÿwe zerent . mÿndent megh
nÿeer wr Istentw̋l :-
DE mÿeert az ee<.>des zÿz Anÿa
marianak zepletelen es bÿnneel
kÿl valo foganattÿarol kezdettewnk
zolnÿ : hogÿ azt az aldot kegÿelmes
wr Istennek ÿllet tennÿ : doctorokn-
-ak mondasok zerent . ez heet okokbol
ees megh ÿsmerhettÿek : Elssew tÿz
-tólendewseeghnek oka : Mert vgÿan

{160b}
tÿztesseegh ees aggÿa : mÿnden ÿdw-
esseeghe keewano leleknek azth vall-
-anÿ hogÿ mÿndden zeplóneel . kÿl
fogantatot leegÿen honnem mÿnth
bÿnben / Elssew oka ez . mert nem
vona tÿztesseegh : Az edes Istennek
zent ffÿanak . bÿnes annÿa volth
vona .. awagÿ erdeghnek leanÿa volt
vona vala mÿkoron . awagÿ erek
Istennek haraghÿaban volt vona .
Kÿról wgÿ mond zent lelek ees / bólcz zaÿa
atal . eggÿk kenÿweenek harmad
reezeeben .. Az ffÿwnak mÿndden
dÿczoseeghe zarmazik ew zÿleÿnek
Iamborssagÿbol . Ha kÿ azert bÿnt
veeth az zÿz mariara . tÿztó̗letlen
seeghet teezen . meegh az wr Isten
nek ees .-
Masod bÿzon zerethseeghnek oka
kÿról wgÿ zent anselmꝰ doctor . Nem
lattatÿk hogy byzonnÿal zerethnee
az / az zÿz mariat . vala kÿ az ew
zepletelen tÿztasaganak ÿnnepeeth
nem ÿllÿ / mert annak az ÿegÿe
hogÿ Eredeth bÿnben hÿzÿ fogantat-
-wan . az zÿz mariat . kÿ nem kepes
Harmad bÿzon seghedelmesseeghnek
oka : mert vala kÿ az zÿz mariat
tÿztelÿ : esmegh vÿzon ellen tÿztess-
eeghet teezen ewnekÿ : wgÿ mond
zent fortunatus pispek rola . ha az
wr Isten tÿztesseeggel veezÿ ember-
-tw̋l mÿkoron vala meelÿ zentet
tÿztel . Anneewal ÿnkab ha az ew
zent . zÿleÿeet dÿczeerÿ es tÿztólÿ
Neegÿed . bÿnnek el tawoztatasanak
-oka : Mert ha vakmeróseeghnek
veetetÿk mÿkoron : zeghen bÿnes
ember . az zenteknek es az mennÿ
-eÿeknek allapattÿokrol twdakozik
meewel nagÿob feelelmes dolog
ha az wr Istenról es az ew zent
zÿleÿeeról : kÿkról halando ember
semÿt nem twd bÿzonnÿal ÿngen
czak gondolnÿa ees : Ha azert az

{161a}
eedes Istenÿ zent malazthnak ann
-ÿaat es ÿrgalmassaghnak keralnee
azzonÿaat . meltan senkÿ nem dÿcz
eerhety es tÿztólhetÿ : mÿnemew
mereesseegghel bÿnthethetÿ ew
zent felsseegheet : ÿwthna awag̋
czak ezeeben ÿdwezeytenk Ies-
-usnak mondasa . az zent ewange
-liomba . ha kÿ bÿnnel kÿl vag
-ÿon az vessen elezer kóweth ew reea
az az fertezetesseeghnek zÿdalmat / ha
kedeegh senkÿ bÿnnel kÿl nÿnczen zēt
Iobnak mondasa zerent meegh ez maÿ
zÿletet germek ees . Es senkÿ nem lee
-lettetÿk ÿgaznak ez eghez emberÿ
nemben . teb az aldot xp̄us Iesus ta-
gÿanaal : kÿból az aldot Istennek zēt
annÿaat kÿ nem rekezthettÿek : Mÿ
-nemew nagÿ mereesseegh emberekt-
-ewl / hogÿ az zÿz mariat bÿnesnek
ÿteellÿeek / Nem de nagÿob meltob
es ÿgaz vona ee ha kÿ mÿnd enn-
enmagaat ÿteelnee es bÿnesnek v-
allanaa az zÿz marianak elette hog̋
ÿrgalmassagot eerdemlenee az ew
zenth ffÿatwl / az ollÿannak / Wgÿ m
-ond rola zent Henricꝰ doctor : Az zent
-sseeghes zyz mariat . kÿt a' mÿndenha
to wr Isten kezdettw̋l foghwa valaz-
tot es megh zentelth . hogÿ Istennek
zent annÿa lennee . hogÿ vala mÿ
-koron erdeghnek hatalma alat volth
vona . es eredeth bÿnnek mÿatta meg
ferteztetót vona ; nem merók reea
haÿlanom . de czak mondanÿa es fe
-lek : hogÿ bÿrtta azth pokolbelÿ er-
-degh ha wr Istennek vallasa zerent
ew leen xp̄usnak wtanna ky erd
-eghnek keweelÿ feeÿeet es mÿnd
en hatalmaat megh tóree . az ew
nagÿ mondhatatlan zent alazatoss
-aganak es zent zenthseeghes tÿzta-
-ssaganak mÿatta / Azert mÿnd zent
leleknek bÿzonsaga zerent . Bólcz zaia
atal . mÿnd kerezttÿen zent doctorok
nak vallasok zerent . Nem volth
kóteles az zÿz maria az kóz tórw-
ennek paranczolattÿara : kÿt towa
-bbaa ÿobban megh hallwnk /-
Ewtó̗d //. Bozzw allasnak el tawoz-

{161b}
tatando oka // Az . Az ; hogÿ ne essewnk
bozzw allasnak vezedelmeeben az wr
Istentewl es az zÿz mariatwl . ha vak-
-meróseegghel kÿlemben vallangÿok
honnem mÿnth anÿa zent egÿhaz es
Romaÿ zenth zeek .: De ÿngÿen mÿ-
keppen ÿdwezwlhet az . kÿ az eedes
zÿz mariaat megh atkozÿa . hogÿ
eelhet az . Istennek malazttÿaba . kÿ
az eedes Istenÿ zent malazthnak an-
-nÿaat bÿnesnek valla ?: Heÿÿaba
bÿzÿk azert az . az wr Istenben kÿ
az ew zent zÿleÿeet meg zepleseÿtÿ /
bozzw allathlan sem haggÿa . vala kÿ
az ew zent haÿlokaat bÿnnek dohoss-
agawal . megh ferteztetÿ :-
Hatod . mondatÿk meg maradando
batorsaghnak oka : Merth . mÿert sok
keppen zolnak rola . nekÿ ÿgassagh-
-nak . nekÿk kegÿesseeghnek . nekÿk
aÿoÿtatossaghnak . nekÿk ÿrasnak
abrazattÿa alath . Ez eellÿen sok
veelekódees kózót . batorb es ÿob azth
tartanÿ . kÿt tebben tarthnak . es nÿl-
wabban valo zenth ÿrasokkal es
tórweenzerent valo okossagokkal bÿ-
zonÿwÿthnak / kÿról az terwen kenÿ-
-ben wgÿ vagÿon megh ÿrwan
hogÿ az hÿtezeesth es bÿzonsagoth
ÿnkaban kel tartanÿ kÿ mÿath
Az aldot xp̄us Istennek ffÿa . es az
ew zent zÿleÿe tÿztóltetÿk es dÿ-
-czeertetÿk . honnem mÿnt eegÿeb vee
-lekódees . kÿ ellene zool : Annak fe-
-lette Negÿed Sixtus p̄p̄a azt megh
Confirmalta hogÿ vala kÿ nem
hÿnnee es nem zolgalnaa . az zÿz
marianak zepletelen foganattÿanak
zent ÿnnepeet . atokban leegÿen /
ha azert Anÿa zent egÿhaznak elle
-ne nÿnczen . de ÿnkab tÿztesseeghere
ÿnkab kel anÿa zent egÿhaz mellee
allanÿ : kÿnek az edes xp̄us es
az zÿz maria vezeree es otalma
Es annak okaerth el nem teewed-
het . semÿ hamÿss ÿrasnak . es ereth
nekseghnek mÿatta : kÿnek az
wÿgaztalo zent lelek mestere //.

{162a}
Heeted gÿmelczes haznalatossaghnak
oka . Merth . ÿngÿen mÿ lehet zeghen
bÿnes embernek nagÿob ÿdwesseeghe
re valo bÿzodalom . mÿnt mÿkoron
az eedes zÿz mariat zolgallÿa es tÿz
-tólÿ : kÿról ez maÿ zent epistolaban
wgÿ vagÿon meg ÿrwan . az zÿz
marianak zemeelÿeben ; kÿk enghē
tÿztanak hÿrdethnek : az az mÿnden
bÿnnel kÿl predicalnak . azoknak e-
-rek eelettÿek leezen .. Ezenról elssew
keralÿ kenÿnek elssew reezeeben m-
egh wgÿ vagÿon meg ÿrwan . Va-
la kÿ enghem megh dÿczóÿtend . en
ees megh dÿczóÿtóm ewtet .. ha kÿ
kedeegh megh wtaland . nemtelenek
es mÿnden tÿztesseeghnel kÿl leznek
Masod haznalatossaagh . mert az
eghez Conciliom nagÿ Bwlczwt zer
-zeth ez maÿ ÿnnepre . mÿnt Wr-
napÿanak ÿnnepeere / mÿnd veter
-nÿere Misere veczernÿere . es eeg
-ÿeb horakra . Towabbaa neeg̋ed
Sixtus p̄p̄ megh wÿonnan Confir-
-malta : Azerth mÿnd ez eellÿen
okokbol ÿsmeriek hogÿ tartozÿk mÿnden kereztÿen
ember<...> eressen hÿnnÿe / ÿllenÿe
es tÿztólnÿe az edes zÿz zÿlew Isten
-nek zent Annÿat eredethbÿnnel
kÿl foghantathnÿa <..> ew annÿanak
meheben . es . mÿndden bÿnneel kil
zÿlethnÿ ez vÿlagra / Senkÿnek ke
deegh abba kethseeghe ne leegÿen
hogÿ kÿlemben fogantatot es zÿle-
-teth vona . mÿnd eegÿeb ember
tellÿes . es ÿgaz hazassagbol : bÿzon
attÿatwl anÿatwl : De az kóz tórw
-enból . az az . atoknak paranczolattÿa-
-bol . es Istenÿ haraghnak vezedelmee
-ból / ewtet az wr Isten mente hatta
es megh tartotta . es nem enghette
belee esnÿ : Annak okaert hamegh
sem kereztelkódót vonaa . meeg sem
karhozot vona . de czak akartta az wr
Istennek mÿndenben be tellÿeseÿtenÿ
mert . wgÿ mond zent Bernald . hog̋
annak . elette zent volt . mÿnek elette
zÿletet : Azonkeppen az ew zent ffÿa es
vetette magaat az tórwen ala''a .-

{162b}
Masod tanwsagwnk lezen Azzonÿ-
-wnk zÿz marianak zepletelen . foganattÿa
mellee : Az wr Istennek hatalmas tehecz-
-eegheról . Reeghÿ zent ꝓpthaknak ÿelenetek
zerent / kÿknek mondasokban ees nÿlwan
megh bÿzonÿwltatik / hogÿ az wr Isten
megh tehette . es ÿlleth tennÿ : hogÿ az
ew eedes zent zÿleÿeet eredeth bÿnneel
kÿl teremtette ez vÿlagra / Ezth bÿzo-
n̋ohok megh tÿzen keth okokkal . kÿk m-
-ÿnd az zenth ÿrasban leelettethnek az
zÿz marianak tÿztesseegheere / Elssew ooh
terweenben valo bÿzonsaagh : wgÿ va-
gÿon megh ÿrwan Moÿses elssew kenÿ-
veenek harmad reezeeben : Wgÿ monda
Isten az kegÿonak . kÿ adamot es ewat
meg czalaa : ÿollehet megh czalaadh
ewtet . de ez leezen az azzonÿallat kÿ
megh tórÿ az te feÿedet : Ez bezeed nem
ertetÿk Ewarol mert ewtet meg foÿtaa
De azzonÿwnk mariarol kÿt meg nem
czalhata : EEth wgÿ mond Origenes doctor
Az zÿz maria sem az kegÿonak kÿzleletÿ
mÿat meg nem czalateek . sem az ew
meerghes lehelletÿ mÿat meg nem fer-
-tezteteek / Megh wgÿ vagyon meg ÿr-
-wan Moÿses masod kenÿweenek hwzad
reezeben . Tÿztellÿed te atÿadat anÿadat /
Azeert nem tÿztelte vona az ew zenth annÿaat wr Isten /
ha az atokban lelee boczatta vona /:-
Masod bÿzonsaagh . ꝓptaknak mondasa .
Elezer Zent Iob kenÿweenek harmad
reezeben . El vezzen wgÿ mond az nap
kÿben ez vÿlagra zÿlettem . merth
ÿol twdaa hogÿ bÿnben fogantatot
es zÿletet vona ez vÿlagra / Es meg homa
lÿosoggÿanak az cÿllagok es / ew feness
eghekben . az az . az zentek / mert ÿol
twdaa azt ees hogÿ egÿ zent sem
zÿletet vona ez vÿlagra bÿnnel kÿl
Es varÿaak az fenesseeghet az az : wr
Iesust xp̄usth . es ne lassaak : se az haÿ-
-nalnak ew tamadasaat : az az / az zÿz
marianak zyleteeseet / Akarwan kÿ ÿelentenÿ Lÿraÿ
mÿ-
-klos doctornak mondasa . zerent . mert
mÿkeppen az fenesseegh es az . haÿ-
-nal . el ÿzÿk az homalÿossagot es
seteethseeghet termeezet zerent Azon-
keppen . sem az xp̄us . sem Az zÿz maria
nem twdnak bÿnth . sem bÿnes term
eezethból nem ÿewtenek ez vÿlagra /

{163a}
Towabbaa ÿegÿzetteteek az zÿz marianak
zepletelen tamadasa : Ezekÿel meg tetth
kapwÿan kÿn soha ember atal nem ment
Azonkeppen az zÿz maria zepletelen nem
volth vona . ha twlaÿdon czak emberÿ ter-
-meezethzerent fogantatot vona . Ennek
wtanna zenth Dauid ꝓptha az soltaar
kenÿben megh wgÿ mond : Az the haza-
-dat wr Isten . zenthseegh ÿlletÿ : Salomō
eegÿk kenÿweenek nÿolczad reezeeben az
az ez maÿ Epistolaban wgÿ mond : az ee-
-des azzonÿwnk marianak keppeeben wg̋
mond . Meegh az meelsseeghek nem
valanak : az az bÿnnek veeghetetlen ve
zeelÿ . es ÿmaran en fogattathwan
valeek . wr Istennek elól vetth malaz-
-ttÿa mÿat . az az hogÿ sem eredeth
bÿnnek tantorodasa . sem halos awagÿ
boczanando bÿnnek rwthsaga az edes
Istennek zent zÿleÿeeben nem volth
vala mÿkoron :-
Harmad okaat vetÿ Cristus Iesusnak
zent ewangelioma . Zent Lucacz elssew
kenÿweeben : Mÿkoron zent Gabriel
ÿdwezlee mariat . mondwan Idwez
leegÿ malazttal tellÿes : ha ÿol ezw̋nk
-be vezÿek ez ÿgheeknek fondamentō .
zerent valo meltosagaat . az eedes ziz
marianak mÿnden ellenseegheet meg
gÿezhettÿek / Mert hol ot azt mongÿa
Idwez leegÿ eeth kÿ veezÿ mÿndden
ÿaÿbol : mert ez ÿghe . aue . ÿaÿnal
kÿl valonak magÿaraztatÿk : Wgÿ mōd
towabbaa malaztal tellÿes : ha koron-
-keed tellÿes volth . haat soha ew benne
bÿn nem volt . mert az Istenÿ ma-
lazt es az bÿn eeggÿwt nem leheth-
-nek . Wgÿ mond towabbaa . Wr va-
gÿon teeveled :/ Ha az zÿz maria va
la mÿkoron bÿnben volt . hat ez nem
vona ÿgaz / mert mÿnden koron wr
Isten ew vele nem volt . ha kedeeg
koronkeed vele volt / haat soha <...>
semÿ bÿn ewtet nem eerhette Azert
zeegÿw̋nw̋llenek megh vala kÿk
az eedes aldoth zepletelen wr Isten-
nek zenthseeghes zÿlew zÿleÿeere
bÿnth vethnek . es ne lassaak wr Isten
-nek feenlew zeep malazthÿaat kÿw
el az zÿz maria koronkeed tellÿes volt

{163b}
Neegÿed okaat vetÿ : kerezttÿen anÿa
zenth eegÿhaz kÿ soha nem teewólÿógh
-het . kÿ zenthleleknek mÿatta tanoÿta-
tÿk es ÿgazgattatÿk koronkeed mÿndenben
kÿt Romaÿ zentzeek es meg Confirmant
es ÿllenÿ paranczolta mÿnd ez vÿlagon
kÿnek vala kÿ ellene mond ottan atokban esik
Ewtód okaat vetÿ az eeghez tórwen
kenÿw ees : kÿben wgÿ vagÿon megh ÿrwan
vala mÿ dologh zenth lelek mÿath
leezen .. semÿ tórween azt meg nem
banthattÿa . De az zÿz maria kezdeth-
-netnek elette volt valazttathwan zent
lelek mÿat : azert az kóz tórweenre
nem volt kóteles : kÿt wr Isten vetet
Adamnak ffÿaÿra az eredet bÿneert
Towabba soha Atÿa mÿnden hato wr
Isten senkÿnek nem hatta sem engh-
ette hogÿ Isten kózót es ez vÿlagh
kózót kózbe ÿaro lehessen hanem czak
xp̄usnak / es az zÿz marianak : azerth
ebben ees lattatÿk hogÿ az zÿz maria
kÿwalthkeppen valo tÿztesseeghben volt
koronkeed es vagÿon az wr Istenneel
mÿndden emberÿ nemnek felette :
Hatod okaat veetÿ . czasarÿ tórween
hol oth wgÿ vagÿon megh ÿrwan
Az czasaar awagÿ keralʼ semÿ czasarÿ /
tórwennek alaÿa nem esÿk Es az czasarÿ
es keralnee azzon . mÿnden tórweenÿ-
ból kÿ veetetót / Azonkeppen . ha mÿn-
den tórwenth vetet ez vÿlagra az wr
Isten embereknek ffÿaÿra / haat sem
ennen maga . sem az ew zÿz zent lea-
-nÿa es annÿa / menÿnek es feldnek
kÿralne azzonÿa / nem tartozÿk az kó̗z
tórweenre / Erról meeltan ertetÿk As-
werus kÿralnak mondasa . mondwan
Hester keralne azzonnak . Ne feelÿ hester
keralne azzon . nem te eeretted vette-
-teth ez ellÿen tó̗rween / De eegÿebekeert
kózenseegghel / Hol oth . Az asweros kÿ-
-ralÿon ertetÿk az wr Isten . Hesteren
kedeegh Azzonÿw̋nk zÿz maria /
Heeted okaat vetÿ . ÿrasbely bólczessee-
ghnek tórwenÿe . es ertelme Eth wgÿ
mond pogan Belcz ees hogÿ termeezeth-
nek folÿasa zerent az zÿlewnek es az
zÿlóthnek kózótte : barathsaghnak zerelme

{164a}
vagÿon . kÿwel mÿnden ÿoth akar es kÿ
-wan az ew zeretóÿeenek // ha azert terme
-zethzerent ÿgÿen vagÿon . haat mÿth
aloÿtwnk termeezethnek felette . mÿne-
mew zeretettel zerette xp̄us Iesus az ew
zent zÿleÿeet . Azth valhattÿok hogÿ
mÿnddennel az az . mÿndenneel feellieb
De mÿndenneel feellÿeb ÿo ez vÿlagon
mÿ adathatÿk teremtet allathnak az
wr Istentw̋l . mÿnth bÿntw̋l valo meg
tartoztataas . kÿwel zerette az ew zent
zÿleÿeet / Azth gondolhattÿok ha az
wr Istennek zent ffÿa Iesus bÿnes a-
-nÿatwl akarth vona zÿlethnÿ : Reeghen
annak elette el ÿehetó̗t vona ez vÿ-
-lagra :. De senkÿ / zent Bernald doctor-
nak mondasa zerent . Sem annak ele
tte . Sem annak vtanna . hozÿaa has-
-onlatos ez vÿlagon nem tamadoth .
kÿnek okaat czak ennen maga az
teremtew wr Isten twggÿa :-
Nÿolczad Reeghÿ poetaknak reghzet
okoss mondasok ; Elezer wgÿ mond Sedulius
mester . elssew kenÿweeben / Mÿkeeppen
az heegÿes tó̗wÿskes aagh kózzól az zeep
gÿenghe rosa kÿ tamad : wgÿan ÿewe
ewanak nemzeteeból az zÿz maria .
Semÿ nÿnczen kÿ az zÿz zÿleet megh
rwtoÿcza : mert az ew zÿlette megh
tarttÿa ew tÿztesseegheet . Alanus
new mester meg wgÿ mond : Ez az
tengherÿ zeep Cÿllagh . erek eelethnek
wta . es ÿdwesseeghnek kapwÿa . Nem
twd . tówÿsketh . mÿnth zeep Rosa vÿrag
sem bÿnnek rwthsagaat : Kÿkben akar
-ÿa<at> ertenÿ es magÿaraznÿ az zeplete-
len zÿz marianak eredethbÿnnel kÿl
valo foganattÿaat :-
Kÿlenczed bÿzonsagot vehetw̋nk az tóró
kók ꝓptaÿoknak Machwmethnek ees ÿ-
-rasabol : mÿkeppen Lÿraÿ Miclos doct̄
mongÿa : hol ot ezenkeppen vagÿon
meg ÿrwa . Senkÿ nÿnczen adam-
nak fiaÿ kózót / kÿt az pokolbelÿ Satan
meg nem sebeseÿtet vona : Annak oka
-erth mÿnth ez vÿlagra zÿletÿk ember
ottan sÿrnÿa kezd : az meg vereesnek
okaert : Az Marianal kÿl . es az ÿsee
az az Iesus ffÿanal kÿl :-
Tÿzed bÿzonsaaghot vehetw̋nk . nagÿ
sok kerezttÿen zent doctoroknak mon-
-dasokbol . kÿk<.>nek czak newóket ees sok

{164b}
El zamlalnÿ : kÿk kózzól hallÿok mÿth
mond zent Amborws doctor . Ez az nem-
-es vezzee zaal : kÿben sem eredeth bÿnnek
bethkee . Sem boczanando veeteknek boÿ
tasa nÿnczen / Zent Agoston meg wg̋
mond / Az zÿz mariarol . wr Istennek
tÿztósseegheerth . Semÿ emlekózeteth
nem teezek . mÿkoron vala mÿnemew
bÿnról zolok . okaat vetÿ . mert ha az
zÿz maria bÿnes volt vona / Az Isten .
nem zÿztw̋l . de bÿnestẃl zÿletet vona
meelÿ bezeedet czak ÿng̋en gondolnÿ
sem kel kereztÿen embernek : Zenth
Ieroꝰ doctor wgÿ mond : Azth valha-
-ttÿok hogÿ az zyz mariaban . mÿnd
az tellÿes istenÿ malazth volt : ky az
Cristus iesusban : ha azert az Cristus
Istennek zent ffÿa eredeth bÿnnel kÿl
volt . haat az ew zent Annÿa es annal
kÿl volt . mert az zÿz anÿa az ew
zent ffÿawal egÿ testh . egÿ tagh
es eegÿ termeezet . Zent Bernald
doctor . Az zÿz marianak testhe kÿth
Adamtwl vetth . Adamnak ew bÿneet
soha nem twtta : ÿnkab vÿzon ellen
meegh adamnak ees ew bÿne . ez tÿz-
tasagos zÿznek mÿatta boczattateek
megh . es ew mÿatta erdemlee ÿd-
-wesseeghet . kÿth el veztet vala .:-
Peldawal ees megh bÿzon-
ÿoÿthattÿok . Wgÿ olwassok hogÿ zent
Brigida es zent Ersebeth azzon meg
kerdetteek erról az zÿz mariat / es wgÿ
felelth ewnekik / ÿollehet atÿatwl es
anÿatwl vagÿok De maga eredet bÿ
-nnel kÿl fogantattam / EEllÿen czod
aat es olwaswnk rola . Mÿkoron egÿ
frater pal . zent damonkoss zerzeteeból
azth predicallanaa hogÿ eredet bÿn-
ben . fogantatot vona : ÿme wgÿan
azon predicallo zeghben lee eseek es
kÿ mwleek ez vÿlaghbol : Az masod
frater meg azon zerzethból . mÿkoron
meg azonkeppen hamyssan predicallot
vona es annak wtanna miseet monda-
-na : megh aldwan az zentseghet . ottan
az zÿz maria kÿ veeve kezeeból es
az frater azt lathwan<.> penitenciara eseek
es mÿndent vyzza predicalwan . meg
megh adaa ewnekÿ az zentseeghes es
mÿgh eele towabban ellene nem zola .

{165a}
Esmegh tórteeneek . hogÿ Tholosa new
varasban mÿkoron eegÿ czerÿ atÿa . ell
enne predicallot vona : ottan az zÿz ma-
-ria kepe hattal fordwla reea . kÿ meeg
ez maÿ napÿglan ees azonkeppen aal .
Az frater kedeegh meg vakwla : De an-
nak vttanna mÿkoron esmeg mÿnd-
enth hattra predicallot vona . ottan es-
-meg . megh nÿleek zeme / Mÿkoron
esmegh egÿ zent damonkos zerzeth
belÿ frater . soha nem akarnaa zolgal-
-nÿ es ÿllenÿ azzonnwnk marianak
zepletelen foganattÿaat / zoroÿtta meg
egÿ erdenghesth . es monda ewnekÿ
Az erek eeló̗ Istenre paranczolok m
-ongÿad meg mÿth seÿtez az Istennek
annÿarol ha eredeth bÿnben foganta-
tot awagÿ nem . Monda ottan az er
-dengh . ÿaÿ / ÿaÿ / ÿaÿ / azoknak kÿk
nem ÿllÿk az marianak zepletelen fo-
ganattÿanak napÿaat . es gonozt mon-
-dnak az Istennek annÿarol / Azth h-
alwan az frater . koronkeed ÿllee an-
nak wtanna : Oh azert zerelmes Cri-
-stusnak es zÿz marianak zolgaÿ sem
-mÿ kethseeghtek ne leegÿen az zÿz
marianak zepletelen foganattÿaban
mert Az wr Istennek . mÿnt zerel
-mes zolgalo leanÿanak es annÿan-
-ak ÿlleth tennÿ : meg tehette / es tette
hogÿ zepletelen meg tartana . kÿnek
erdemeert es bÿzonsagaert aÿanlÿok
lelkwnket testw̋nkketh eeletw̋nkketh
es halalwnkath az zÿz<...> marianak
es az ew edes zent ffÿanak otalma
-ban es malazttÿaban kÿt engheǵen /
mÿnekw̋nk atÿa ffÿw zent lelek
erekw̋l erekkee . Amen : deo gratias
Ez maÿ epistola olwastatik
zent Thamas Apostolrol . kar
-aczon nap elóth :-
Ez maÿ zenth Epistolaat ÿrtta megh
Bodoghsagos Zent paal Apostol effesiombe
-lÿeknek ÿrth leweleenek masod reezeben .
Ez epistolanak kedeeglen elette . ezenkeppen
emlekózÿk . Az wr Isten kÿ kazdagh az
ew zent ÿrgalmassagaban . Az ew nagÿ
zerelmeenek okaert kÿwel mÿnket zerete
mÿkoron meg holtwnk vona bÿnben / ffel
eelezte mÿnket xp̄usban . kÿnek malaz-
ttÿa mÿat ÿmaran ÿdwezwltetók . Ez w-
tan kówethkózÿk . ez maÿ Epistola /:-

{165b}
IMmaran nem vatt-
-ok vendeeghek es ÿewe-
-veenÿek : De vattok az
zentek kó̗zzó̗l valo palo
-garok // es Istennek ha
-zaban valo lakos legh
-eeny : ffel eppewltethween : Aposto-
-loknak es proffetaknak bÿzon tw-
domanÿoknak fondamentomāt
az felssew zeegh kewhó̗z Cristus
Iesushoz .: kÿben mÿnden rakoth
Eppewlet .: newekó̗dÿk zenth tem-
-plomma'' . wr Istenben : kÿben tÿ
ees ffel eppewllÿetek . wr Istenn-
-ek haÿlokawa : zent lelekben :
Ÿmaran zerelmes attÿamffÿaÿ ha ÿol
ezw̋nkben veezÿek ez maÿ zent epÿstola-
-ban / az zent Apostolnak zandekaat es
ÿrasaat . nagÿ ÿo ÿdweseghes tanwsa-
got es eppewletót vehetw̋nk belóle . Mert
kÿ ÿelente Cristus<.> Iesusnak zent lelke
mÿnt Ez egheez kereztÿenseeghnek <..>
fondamētomat / es zent hythnek hazna-
-lattÿaat / Es mÿnemew vezedelmes alla-
-pattrol el vont es kÿ hÿwot / awagÿ
mÿnemew teekeelletes eelettre hozoth
az wr Isten ez zent hÿthnek mÿatta
Merth ez vÿlaghÿ bÿnnek halalabol . es
halalnak vezedelmeeból .. Ez vÿlaghÿak
czalardsagabó̗l es czalardsaghnak fogla
latos kóteleeból . pokolbelÿ erdeghnek
bÿnre valo kÿzleletÿból es testhnek
eektelen gÿenÿerw̋seeghÿból . teewól
ghew hÿthból . es ÿnkab mÿnden hÿ
tetlensseghból es pogansaghbol : hogÿ
valazÿa vona . az ew neepeenek es az
erdeghnek . awagÿ ez vÿlaghnak ffÿa
kózót / Es towabba kÿ ÿelentÿ mÿre
hÿwot az wr Isten . Mert az erek
eelettre . az bÿnnek halala ellen .. Az
meennÿeÿ dÿczóseeghnek erekseeghere
ez vÿlaghnak czalardsaga ellen . Az ist-
-enÿ zent malazthnak kazdaghsagara az
pokolbelÿ erdeghnek sok keeppen valo kesertetÿ
ellen : mert annak mÿatta sok neepeth .

{166a}
vezth el . es vÿzen az erek karhozattra
az az . ez vÿlaghÿ pompasaghnak es kaz-
daghsaghnak mÿatta . Towabbaa hozoth .
az ÿgaz hÿttre . es az bÿzon ÿstennek ÿs
-meretÿre : hytetlen teewelgheesnek elle
-nee : Zenth malazthnak leelkósseeghere
az vezedelmes eredethbÿnnek ellene
Es az ÿgaz Istenÿ tórweennek paran-
-czolattÿara : Annak okaerth mongÿa .
Atÿamffyaÿ . ÿmaran nem vendeeghek
es ÿeweweenÿek vattok olÿ mÿnt azt mon-
-danaa mert ÿmaran eeggÿesw̋ltetek
az aldot xp̄us Iesussal : ÿmaran meg
eelettetek . az ew zent halalawal . ÿma-
-ran ffel tamattatok az ew ffel tamada-
-sawal .. ÿmaran el vattok temetteth-
-ween bÿnnek es ez vÿlaghnak . az ew
wÿ eeleteenek dÿczó̗seegheenek mÿatta
Ezenról emlekózÿk Romaÿaknak ÿrth
leweleenek Nÿolczad reezeben . Az mÿ
lelkw̋nk eel az ew meg ÿgazoÿtasan-
-ak mÿatta : Mert ha az lelek . az az
Wr Isten . es az zent lelek kÿ Iesusth
ffel tamaztotta hallottaÿbol . ÿmaran
tÿbennetek lakozÿk az zent hÿthnek
mÿatta / Azon lelek ffel tamazttÿa
az tÿ halando testeteketh ees / az ew
benne lakozo leleknek mÿatta /
Azert nagÿ segheedseeghet adot atÿa
mÿndenhato wr Isten embereknek
az erek ÿdwesseeghre / annaal ees
nagÿobbat az ew zent ffÿaat hozÿank
boczathwan / Annal ees nagÿobath
latandowa teeween . De annaal es
nagÿobbat halandowaa teeween mÿ
erettw̋nk / Erról emlekózÿk zent dd
ꝓptha az zoltar kenÿnek Negÿwen
eeggÿed reezeeben . mondwan / Az meel-
-sseegh le vonÿaa az meelsseeghet . az-
-az . A' mÿ nÿawalÿassagwnknak meel-
-sseeghes vezedelmere . le vonÿaa . az wr
Istennek meelsseeghes ÿrgalmassagaat
Azert mongÿa az zent apostol ÿmaran
ÿdwezwltetók Istennek zent malazttÿa
-mÿat . az ÿgaz hÿteerth kÿ Cristus Ie
-susban vagÿon / Ez azert az nemes
ÿdwesseeghnek fondamentoma : kÿról
mÿnd az reghÿ zent ꝓpthaak ꝓpthalta-
-nak . mÿnd az zent Apostolok predical
-lottanak . Erról mongÿa Ezen zent pal
korintombelÿeknek yrth elssew lewele
nek harmad reezeeben / Enneel eegÿ
-eb fondamentomot senkÿ nem vethet

{166b}
kÿ az Cristus Iesus . Wgÿ mond towabbaa
ha enneel eegÿebeth . meegh az mennÿeÿ
angÿal predicallana ees . atokba leegÿen /
Azerth mongÿa az zent Epistolaban ragazko
ggÿatok az felssew zeegh kewhóz : az az . a'
Cristus Iesushoz :. Mert ha kÿ az aldot wr
Iesusban Bÿzÿk . es lakozÿk : ne feenllÿen
hogÿ annak haza semÿ zeel veez mÿat
el omollÿon : mÿert eress<.> kew zÿklan
rakattatot az Cristuson . Hazÿ vÿteez le
gheeneÿ kedeegh mondathnak : kÿk mÿnd
zent zerzethnek eresseegheeben vÿtezkód-
-nek es twlaÿdon czak wr Istennek
zolgalwan . kÿk anneewal meltobbak
wr Istennek zent orzagara . mÿneewel
zerelmesben . tÿztabban es aÿoÿtatosban
zolgallÿaak ew zent Istenseegheet : kÿk
nek ÿmaran semÿ ÿozagok . semÿ .
erekseeghek es semÿ reezek nÿnczen
ez vÿlaghban . De varÿaak wr Isten .
-tewl czak lelkóknek ÿdwesseegheet
es az erekkee valo dÿczóseeghet am̄
<Ez maÿ zent Ewaᵐ olwastatik
karaczon eellÿen / Awagÿ azzo-
-nÿwnk zÿleteese Napÿan>
Ez may ewaᵐ olwastatik hos-
-weethnak oktawaÿan .
Ez dÿczóseeghes zenth Thamas apos-
-tolnak kedeegh zent eeleteeth nagÿob
aÿoÿtatossaghnak okaerth lassok megh
rÿwÿdeden . kÿwel mÿnd ew zenthsee
gheenek teegÿw̋nk tÿztesseeghet . mÿnd
mÿ bÿneÿnknek boczanattÿara foghass-
wnk zoolzolot mÿ halalwnknak ÿdeÿn
Wgÿ olwasstatÿk zenteknek ew
eeletekben . Mÿkoron ez vÿlaghnak aldot
wra es megh valtoÿa Iesus xp̄us hall
-ottaÿbol ffel tamadot vona . Ez zent tha-
-mas nagÿ bÿzonsaggal hÿttel es pelda-
-zattal feerkózeek az ffel tamadasnak
ÿgassagos ÿsmeretÿre : Merth kÿlembben
nem hÿwee / hanem elezer ÿllethnÿ
akara wrwnknak sebeÿt : hogÿ megh
twdnaa ha ÿgaz vona . testhnek es lelek-
-nek ffel tamadasa ; Es mÿkoron megh
ÿsmertte vona . Ottan tellÿes zÿwel lee
lekkel . es mÿndden hÿthnek batorssa-
gawal vallasth teen Idwezeÿtenknek .

{167a}
Bÿzon Istenseegheeró̗l es embersseegheró̗l
mondwan . En wram es en istenem /
Erról wgÿ mond bodoghsagos zent gergel
doctor . zenth Thamasnak ew kethseeghes
: vota nagÿobbat haznalth a' mÿ hÿtw-
-nkre honnem mÿnt zent peternek
hamar valo hÿtÿ / mert mÿkoron
ÿlleteesnek mÿatta xp̄usnak zent se-
-beÿt / ÿwta az zent hÿttre . a' mÿ zÿw/-
-nkból kÿ zaggata mÿnden ketólkó
-deesnek sebeÿth es hÿtetlenseegheet
Mÿkoron Azerth zent Thamas apos-
-tol . zent leleknek veeteleenek wtan-
na . lakozneek Cesareaban . es predi-
-callana : Nekÿ ÿeleneek wrwnk Ie
sus es monda / ÿme az ÿndÿaÿ kÿral
Gondosorus kÿldette eede egÿ tÿztar
-toÿaat Abanesth . hogÿ ewnekÿ ÿo<g̋>
bewlcz alcz mestert keressen . kÿ kera
lÿ palotaat twggÿon alkothnÿ . ÿewel
azert . es hozÿaa kÿldlek en teeghedet
es otalmad leezen en oth teeneked
Es mÿkoron az ÿndÿaÿakat megh for
-doÿtandod : en hozÿam ÿewz martÿrō-
saghnak palmaÿaban / Felele zenth
Thomas . En wram vagÿ es en iste-
-nem . En kedeegh te zolgaad . leegÿen
az te zenth akaratod / Eleÿben mee-
-ne azert zenth thamas az tÿztartonak
es monda wr Isten ewnekÿ . Ez fe-
-lette ÿo mester / ez az kÿt the kerez /
Mÿkoron azert meenneenek . ÿwta
nak egÿ varasban . hol oth az kÿral
meenÿekzót zolgaltat vala ew lee-
-anÿanak . es megh ke̋altatta vala hog̋
mÿndden . ember . mÿnd lakos . mÿnd
ÿeweween̋ ÿelen lenne az meenÿek
-zóben / Es mÿkoron . az zent Apostol . az tÿz
-tartowal . wgÿ mÿnd venddeghók be mee
-ntenek vona . eegÿ sydó sÿpos lean mÿn
-den vendeeghót kÿlemb kÿlemb vÿgassag
gal tÿztel vala ; Lathwan azert az lean
az zent apostolth hogÿ sem ennek . sem
ÿnneek . de czak az mennÿeknek orzaga
-ra fyggheztette vona az ew zemeÿt . ottan
meg ÿsmeree hogÿ sÿdo vona . es kezde
elette sÿdo nÿelwen eeneklenÿ . hogÿ eg̋
vona az Isten kÿ menÿnek es feldet terem-
-tette vona . es <teremte> tengherth / Mÿkorō
az poharnok azt latta vona hogÿ sem
eenneek sem ÿnneek . meg bozzwlaa . es

{167b}
ottan az zent Apostolt Arczwl ÿtee : kÿnek
monda zent Thamas apostol . ÿob teeneked
hogÿ ÿewendóre boczanat adasseek teene
-ked ezeerth az wr Istenttewl . es eeth el
mwlando keen . Azeert en eennen add-
-ÿglan ffel nem kelek / mÿgh nem az keez .
kÿ enghem arczwl ÿtee az eebektw̋l eede
hozattasseek ; Mÿkoron azert az poharnok
vÿz mereÿtenÿ menth vona . egÿ orozlan
eleÿbe kele es megh zaggataa ewtet .. es
egÿ fekete <egÿ> bestÿe el zakaztaa dereka-
tw̋l az ÿob karÿaat . es az vendeeghseeg
nek helÿeere vÿwee / Azt lathwan el
ameelkodanak raÿtta es meg mondaak
az kÿralnak . Es keeree az kÿral . zenth
Tamas apostolt hogÿ meg aldanaa az
ew leanÿaat es az vew legheent .. Es
meg aldaa ewket . Annak wtanna
mÿkoron agÿas hazokban el alwttanak
vona mÿnd ketten ÿgÿenlew almat
lataanak : wgÿ mÿnt egÿ zeep ótózet
belÿ kÿral ewket meg ólelghethnee .
mondwan az en apostolom aldot meg
tÿteketh hogÿ az erek eelethben reezetek
leegÿen / Annak wtanna hozÿaaÿok
meene az zent apostol es monda / Az .
en meennÿeÿ kÿralʼom ez maÿ napon
tÿnektek ÿelent es enghem eede hozot
hogÿ az en aldomasom tÿnektek haznal-
lÿon / Azert mÿnddennek elette tarcz-
atok zepletelen tÿztassagot mÿnd ketten
kÿ az meennÿeÿ zent angÿaloknak hw-
-ga . mÿndden ÿonak bÿrodalma . es
az erek eremnek bartorssaga . Azt meg
mondwan ottan keth angÿalok ÿewee
nek oda . mondwan mÿ vagÿwnk
Istennek angÿalÿ . tÿ oltalmatokra zerez
-tethween . Ha azert az zent Apostolnak
tanwsagaat meg tartangÿatok / mÿ ees
mÿnden ÿo teetemeenteketh . ffel vÿzÿek
wr Istennek eleÿben / Annak vtanna
az zÿz lean pelagyÿa zerzetessee leen .
es nem sok ÿdó wtan martÿromsa-
got zenwede / Az ew wra kedeegh
Dienes . pÿspekkee zentelteteek azon va
-rasba .:-
Annak Wtanna . meeneenek be ÿn-
-dÿaban az . kÿralhoz . es zent thamas a-
-postol meeg bezeellee az kÿral elót mÿ-
nemew kÿralÿ palotaat twdna raknÿ
Es azt halwan az kÿral . nagÿ zamtalan
kenczeet ada nekÿ . es ennen maga .
mas orzaghban meene azon kezben //

{168a}
Ennen hazool . Zent thamas az keenczeth
mÿnd zeghenÿeknek oztogataa . es keth
eztendeegh . mÿgh az kÿral kyw̋l ÿara .
mÿnd az orzagot megh fordoÿtaa . predica
-cioÿawal . es kylemb kÿlemb czoda teetellel
Mÿkoron az kÿral haza ÿewth vona es
megh twtta vona az dolgot : Mÿnd az
dolgossal . zent thamasth . az temleczbe vett
-etee . hogÿ meg nÿwzhathnaa es meg ee-
-ghettethnee . Azonkezbe Az kÿralnak attÿaff-
-ÿa Gad hala megh . Es neegÿed napon
mÿkoron el temettethneek . tamada ffel es
monda az kÿralnak . Attÿamffÿa . Ez ember
kÿt meg akarz nÿwzathnÿ Az meenÿ
-belÿ wr istennek zerelmes barattÿa Es
enghemet paradÿczomba vÿnek . Es nag̋
mondhatathlan zeepseeghew palotat mw-
tatanak ennekem otth . mondwan . Ez az
nemes kÿralÿ palota kÿt thamas az the
atÿadffÿanak rakot // De mÿert az the atÿad
-ffÿa meeltatlannaa . tette ennenmagaat
ew bÿradolmara : ha azert akarz enbenne
lakoznÿ keerÿek wr Istenth . hogÿ ffel ta-
mazzon es meg vehessed aaron az the a-
-tÿadffÿatwl / Azth halwan az kÿral ottā
mÿnd ketten az temleczhez fwtamanak .
es labahoz esween boczanatot keereenek
kÿknek monda . Sok ÿoot tett tÿweletek
az wr Isten hogÿ az ew meennÿeÿ tÿt
-kÿat tÿnektek meg ÿelentette / Hÿggÿetek
azert az aldot wr Iesusban es xp̄usban . Es
kereztelkóggÿetek megh . hogÿ menÿorzagh-
-ban mehessetek / Az wtan egÿ honappal
Az zent apostol paranczolaa hogÿ az egheet
tartomanban Vala hol korok es beteghek
volnanak mÿnd egÿbe gÿeÿteneek / Es
erettek ÿmadot vona : mondwan Amen .
Ottan nagÿ ffenesseeg zalla reaok menÿ-
-ból . es mÿnd meg vÿgazanak . Es mÿnd-
-nÿaÿan nagÿ halaat adanak azon wr Ist
-ennek es az zent Apostolnak : Es azonnal
kÿlencz ezer emberek kereztelkódeenek meg
germekneel kÿl es azzonÿallathnal kÿl
Es annakk wtanna meg tanoÿtaa ewket
zent haromsaghnak hÿtÿre . Es lelkÿ ÿozag
teeterre / mÿkeppen magokat meg otalmaz-
naak az halalos bÿnektw̋l . Es mÿnemew
eeggyesseeghben . es zent zeretethben eel-
-neenek : Es megh aldwan ott ewketh
Meene az felssew Indÿaban be : Es mÿ
-koron ott es predicallanaa az wr Isten
-nek zent ÿgheeÿeet . nagÿ sok czodakath
ees teezen vala ; Mÿkeppen Aranzaÿw
zent Ianos ÿrÿa / oth lakoznak vala az

{168b}
Harom Zent Kÿralÿok . kÿk Xp̄usth ÿettek
vala ÿmadnÿ : es megh aÿandekoznÿ . Aran-
-nÿal kenettel es temÿennel . Mikoron
azerth az templomban bel ment vona la-
taa . az falon . haat Egÿ kereztet ÿrtak . es
mellette egÿ Cÿllagot . es egÿ germeket ew
annÿanak óleeben / Mÿkoron meg twtta
vona mÿ dologh leegÿen Nagÿ eremben
leen / Es kezde predicallanÿ Es meg mon-
-daa . hogÿ az germeknek / kÿ akkoron zÿle
-teth vona . apostola vona . Es nagÿ zeep
predicaciot teen az ew istenseegheról . es
mÿkeppen es mÿ okaert nemeert halalt
zenwedet vona . es harmad napon ffel
tamadot vona es menÿbe ment vona .
Es az zent lelket el boczatta vona . Es ew-
-ket mÿnd ez vÿlagon predicallana kÿlde
-tte vona hog vala kÿ hÿnnee es megh
kereztelkódneek : kethseeghnel kÿ ÿdwezw̋l
-ne . Azt halwan Az harom zent kÿralok
ffel veeveek az zent hytet . mÿnd hozÿa'ok
tartozokkal . es az balwanÿokat mÿnd el
tóreek . es zent egÿhazakat rakanak he-
-lÿette . Oth zent thamas papokat es pÿs
-pekeket teen . Es meg aldwan ewket . mee
nee be az belssew ÿndÿaban / Mÿkoron
oth ees predicallotta vona / az zent hÿtet
es ez vÿlaghnak haznalatlan votaat .
Mÿgdonna azzon . karrisius felesseeghe kÿ
az kÿralnak rokona . ottan hamar hÿn
wrwnk Iesusban . es meg wtalaa ew
wranak tarssassagaat . Es hozÿaa kÿdeek
az keralnee azzont . hogÿ esmes el haÿ
-tanaa az hÿttról : Mÿgdonia kedeegh
az keral felesseegheet az zent hÿttre haÿ
-taa . es meg wtalaa az kyralnak tar-
ssassagaat . Azon az kÿral meg haragh-
-week . es meg fogathwan az zent apos
-tolth paranczola nekÿ . az ew felesseeghÿt
ew wrokhoz ÿntenee mennÿ . kÿnek
monda zent thamas : Ha ÿm the kÿral
leween nem akarz fertelmes . zolgalatoth .
mÿnewel ÿnkab az menÿbelÿ hatalmas
wt Isten . zepletelen zolgalatokat es zolga-
-latokat zereth . Azon meg haraghweek
az kÿral .. Es tÿzes vasakat es az zent ap-
-ostolth . mezeÿtelen labban kezdee raÿta ÿar-
-tathnÿ Hol egÿ kwth ffew fakada ffel .
es ottan meg otaa . Annak wtanna
Egÿ tÿzes kemenczeben vettetee / es masod
napon . eghesen kÿ ÿewe ew belólee //

{169a}
Annak Wtanna kezereÿtetÿk vala hogÿ
Balwanth ÿmadna . Ew keedegh paranczo-
-la az erdeghnek hogÿ mÿnt terdere esneek .
ottan az Balwant el ternee : Mÿnt azert
le terbókódet vona . monda . ÿme ÿmadom
de nem az erdeghet . ÿme ÿmadom de
nem az balwant . ÿme ÿmadom De az
en eedes wram Iesusth xp̄usth . Ottan az
Balwan mÿnt eegÿ laagÿ cera el olvada .
Ottan azert mÿnd az Balwannak papÿ
ordoÿtasth teenek : Es az papÿ feÿedelem
zent tamas apostol atal veree : Es azonke
-ppen matÿrommaa zentelee ewtet az wr
Isten . Es azt lathwan mÿnd az kÿral . es
mÿnd az kÿralnak rokona karrisius
onnan el fwtanak . Es az zent Apostolt
az hÿw kerezttÿenek tÿztesseegghel el tem
-eteek ;-
ÿmaran holta wtan mÿnemew melto-
-saggal megh tÿzteseÿtette ewteth az wr
Isten hallÿok megh . wgÿ olwassok ew-
rola hogÿ mÿkoron ÿrnanak keth zaaz
harmÿnz eztendóben : Alexander czazaar
Az sÿriabelieknek kerelmesekre . hozaa zēt
Thamas apostolnak testeeth . Edissa new va
-rasban . hol oth az ew zent erdemeenek
mÿatta . Sem Sÿdo . Sem Erethnek . Sem
pogan . nem eelhet .. hanem awagÿ kÿ
kel onnan fwthnÿ : Awagÿ meg kel
halnÿ . Awagÿ megh kel fordwlnÿ ez
hÿttre . Esmegh eellÿen dolgot olwas-
wnk ez zenthnek czodalatos erdemes vol-
-tarol . Azon Eztendóben . mÿkoron xp̄us-
nak ffel tamadattÿa es menÿben mene
-tÿnek wtanna . ÿrnanak Ezer . es zaaz
hwzon harom eztendóben . Neegÿed Ca-
-lixtus Wr papanak ÿdeÿn : Es papassa-
ganak negÿed eztendeÿben : ÿewe . Az
belssew ÿndÿaÿ Ianos patriarcha . Rom-
-aban wr papahoz . Es ez dÿczó̗seeghes
zenth Thamas Apostolrol eellÿen czo-
-dalatos Istenÿ zent dolgot bezelle . m-
-ÿndeneknek hallasaara . mondwan
Egÿ varas vagÿon ÿndÿaban kÿnek
Hwlna newe . kÿben Istennek enghe-
-delmeebó̗l en feÿedelem vagÿon : kÿ
-nek nagÿsaga annee hogÿ kerekseeghe
es zelesseeghe neegÿ napÿ ÿaro feldet
tarth .. kÿnek ew kewfalÿnak zele
-sseeghe es temerdekseeghe hogÿ keth Ro-
-maÿ zekeer egÿmas mellet raÿtta el
mehethnee . Es magassaga wgÿnak : lattatik
hogÿ az Romaÿ tornÿokat ffel ernee

{169b}
Es az egheez varasth egÿ paranczombelÿ
folÿo vÿz follÿa atal kÿnek ffÿson ne-
-wee . kÿ nagÿ dragalatos kóweket haÿt
kÿ paranczombol . kÿkkel az ÿndÿaÿ or-
-zaagh nagÿ kazdagh .. Es az varasban
sem pogan Sem erethnek / sem hÿtet-
len nem lakhatik . De mÿnd az egheez
orzaghban nagÿ hÿwseeghes kereztÿen
neepek lakoznak . Az varasnak azert
kÿwle vagÿon egÿ heegÿ zakadaas . kÿt
nagÿ bewseeghes vÿz folÿ kerw̋l . Oth
az heegÿen vagÿon . Dÿczó̗seghes zent
Thamas apostolnak egÿhaza nagÿ draga
kówekból rakathwan : kÿben az nagÿ
oltaron vagÿon egÿ zeep ezÿstból zer-
zeth zekreen . es elótte egÿ aranÿ lam-
-pas balsamom̄al tellÿes . kÿ eztendóról
eztendóre meg nem alÿzÿk . Oth az
zekreenben vagÿon zent Tamasnak zēt
testhe ffeen alwan . ollÿan eeppen egh-
ezzen . mÿnt ha ezen napon tetteek
vona oda . mÿndden herwadatossagh-
-nal kÿl / De senkÿ eztendeegh oda nē
mehet .. hanem mÿkoron az ew zent
ÿnnepe napÿa el ÿew . akoron az
vÿz el fogÿ ew kerw̋le . nÿolczad napp-
-al elette es vtanna / Es mÿnd egÿ
hoswethnapÿara hozÿaa kezw̋lween
nagÿ Istenÿ tÿztesseeghel es feelelem̄el
Az varasbelÿ patriarcha . erzekekkel
pÿspekekkel es papokkal . mÿnddennek
elette be mennek es ew wtannok .
zamtalan sok neppeek : Es mÿkoron
nagÿ tÿztessegghel az zent Misseeth
megh mongÿaak : es Comunicalnÿ
valo zenthseeghet zentelnek . Annak
wtanna Az zent Apostolnak testeet
kÿ vezÿk az zekrenból es egÿ pÿspekÿ
Aranÿas zekben helheztetÿk az nagÿ
oltaar elót . Es egÿ nagÿ aranÿas pa-
tenan . awagÿ talnÿeeron az Communi
-calo zenthseeghet eleÿben vÿzÿk .. es mÿ-
-kent nagÿ heethben soktak teennÿ : egÿ-
mas wtan . mÿndden ember eleÿben
ÿarw̋l nagÿ aÿoÿtatossaggal es ÿste-
-nÿ feelelemel . es mÿndenÿknek ne-
kÿ aggÿa az zenthseeghet . mÿnt ha
eelnee / ha kÿ kedeegh tÿzta gÿonast
nem tett vona . awagÿ pogan vona .
awagÿ hÿtetlen . es erethnek vona .

{170a}
Awagÿ ottan megh kel az ew gonossa-
gaat ÿelentenÿ . Awagÿ . meg kel ter-
-nÿ . Awagÿ ottan meg kel halnÿ .
Ellÿen czoda dolgokat lathwan . koron-
-keed sok poganok ternek ez zent hÿttre
Annak wtanna . az zent apostolnak
ew zent testeet esmegh az aranÿas
Ezÿsth zekrenben helhetÿk nagÿ tÿztess
-eegghel . es nagÿ halaat adwan az
wr Istennek es az zent apostolnak eell-
-ÿen Istenÿ dolgokrol . nagÿ eremmel
kÿ mÿnd hazahoz meegÿen .. Annak
wtanna az vÿz esmeg ottan kerw̋l
vezÿ az heegÿet . es senkÿ eztendeegh
oda nem mehet : EEllÿen czoda dol-
gokat bezeellween az ÿndÿaÿ patriar
-cha . ottan mÿnd wr papa . mÿnd
kÿt hallÿaak vala . nagÿ halaat ada-
-nak raÿtta wr Istennek es az zenth
apostolnak . Azert mÿnd ez eellÿen .
meltosagokbol ÿsmerhettÿek mÿnem
-ew erdemes legÿen bodoghsagos zēt
tamas apostol : mÿnd mennÿen . mȳd
felden . kÿnek essedózese es erdeme
mÿat engheggÿen mÿnekw̋nk ees
az wr Isten malaztot es erek eletet /
Amen /
Zent Lucia azzonrol
kÿnek epistolaia es ewᵐᵃ
wgÿan vagÿon mÿnt zent
Borbala azzon Napÿan
DE az ew zent eeletÿt lasson megh
lelkÿ aÿoÿtatossaghnak es tanwsagh-
-nak okaerth : Zent Lucia Azzon
tamada Sÿracusana new varasbol .
Nemzete zerent Nemes vala . testeeben
zepletelen zÿz . <lelkeeben> zÿneeben zeep
lelkeeben Annal zeep . zent hÿthnek
mÿatta . mÿnth Cristusnak Iesusnak
zerelmes ÿegÿese . Halwan azerth
zÿz zent Lucia azzon . zÿz zent Agata
azzonnak hÿreet : meene az ew kopor-
-sso<.>ahoz ew annÿawal . ewtÿ
-cÿa vala newe . kÿ ÿmaran neegÿ
eztendótw̋l foghwa weer korssagot zen
-wed vala : tórteeneek hogÿ az miseen
olwasnaak az ewangeliomot . mÿkeepp
-en Iesus azzonÿallatot meg vÿgaz
-totta vala . veer folÿasbol . Monda .
ottan lucÿa . ew annÿanak hÿzed ee
Azth . kÿt az ewangeliom mond .?

{170b}
Hÿggÿed azt ees hogÿ Agatha . azon xp̄ussal
lakozÿk mennÿeknek orzagaban . kÿnek ew
zent neweerth zenwedet : Es azon hÿttel ÿl-
lessed az ew koporssoÿaat es ottan meg
vÿgazol / Mÿkoron azert ÿmathkoznanak
zent lucia el zwnnÿada : Es lataa zent
Agothaat az zent Angÿalok kózót nagÿ g-
-ÿeng̋es rwhaban mondwan ewnekÿ : ÿo
hwgom zÿz lucia xp̄usnak aÿoÿtatos lean̋a
mÿt keerz entw̋lem . kÿt tennen magad
ees meg adhatz az . te zÿlednek : kÿ ÿmaran
az te hÿtednek mÿatta . meg vÿgazot . Es
mÿkeppen en mÿattam az Chartogonak
varasa . ffel magaztatot . xp̄ustẃl . Azon-
keppen . te mÿattad Sÿracusanak varasa
ees meg ekesw̋ltetÿk te mÿattad . Mÿko
ron ffel ebredet vona .. monda ew zÿle-
-ÿeenek / zeretew zÿlem . ÿmaran ÿme
megh vÿgaztaal . Azerth arra keerlek
kÿ teghed meg vÿgaztot / hogÿ ennen to-
-wa ennekem ÿegÿesth ne newezghess .
De vala mÿt ennekem az ÿegÿ rwha-
-erth akara vola adnod . zeeghenÿeknek
ozÿad : Monda . ewnekÿ az ew zÿleÿe
ffed be elezer en zemeÿemet es annak
wtanna vala mÿnt teeneked lattatÿk
wgÿ czelekóggÿeel : Monda lucia . Nem
wgÿ zÿlem / Mert vala mÿt holtod
wtan atz . azert adod hogÿ veled el
nem vÿheted : Add azert addÿg az Cris-
-tusnak mÿgh eelz . es eerdemed lezen be-
-lólee . Mÿkoron hazokhoz mentenek vona .
mÿnden erekseegheket el arwlak es
zeghenÿeknek oztogataak .. Azth halwan
az ew ÿegÿese . ottan pascasius feÿede-
-lem eleebe vonÿa zent lucÿat . Es be va-
dolaa hogÿ kereztÿennee leet vona . Es
kezenseeghes tórwennek kÿw̋le eelne /
Pascasius azert paranczola nekÿ hogÿ az
balwan Isteneknek aldozneek : Monda
ottan nekÿ Lucÿa . Istennek kellemetes
aldozat az . zeghenÿeket latogathnÿ es se
gheellenÿ De mÿeert ÿmaran nÿnczen mÿt
towabbaa ewnekik adneek . Ennen ma-
gamat .. Cristus Iesusnak adom es aldozom .
Monda ewnekÿ Pascasius . Ez eellÿe-
-neketh az the bolond kereztÿen tarssÿdnak
bezeellÿed : De az feÿedelmeknek paran-
czolattÿok zerent azt akarom hogÿ aldoz-
zaal . felele Lucÿa . te az te feÿedelmÿd

{171a}
-nek paranczolatÿt tartod . En kedeegh
az en Istenemet feelem tÿztelem es zent
paranczolatÿt tartom . Es semÿbe nem a-
-karom megh bantanom . The azert teed
azt mÿ teeneked lattatÿk . En ees azth
teezem mÿ ennekem haznalatosnak latt-
-atÿk . Azt halwan Pastasius . mÿnt eg̋
el ÿaro folÿo wgÿ zolas : Lucÿa felele
En sem testemet . sem elmeemet . semÿ
gonossaggal meg nem ferteztettem . Pas-
casius monda : kÿczodaak testnek es el
-meenek meg fórtóztetó̗ÿ . Felele Lucÿa
Elmeenek megh fórtóztetóÿ tÿ vattok /
kyk azt tanaczollÿatok hogÿ az ÿgaz
lelkók el haggÿaak ew teremteÿeket
Zent palnak mondasa zerent . Megh
fórtóztetÿt az ÿo eeletet . gonoz bezee-
-dek : Testnek kedeegh meg fórtóztetóÿ
testÿ gÿeńerw̋seeghek es bÿnek . Mon
-da Pastasius : megh zennek az bezeedek
mÿkoron az keenra ÿwtandwnk / felele
Lucÿa az wr Istennek ÿgheÿ meg nem
zenhethnek .. Monda nekÿ haat te isten
vagÿ . felele Lucÿa : Istennek zolgalo
leanÿa vagÿok . kÿról ÿrwan wagÿon
<hogÿ> kÿk Istennek zolgaÿ . Isten zool kÿ
ew belólók . Pastasius monda : haat te
benned zent lelek lakozÿk ? Lucÿa felele
kÿk tÿztan eelnek . zenthleleknek tem-
-plomÿ azok . mÿkeent zent apostol mon-
-gÿa / Ottan monda pastasius : En teegh-
-edet az bordeelban vÿtetlek hogÿ ott te
zÿzesseeghedet el haggÿad . es az zenth
lelket el vezessed . Lucÿa felele . Az
testh meg nem ferteztetÿk . hanem czak
az elmeenek akarattÿabol / Azeert ha
enghemet en akaratomnal kÿl megh
tórendez : azzal az en koronam kettózte
-tÿk / Az en akaratomat kedeegh soha ne
alohad hogÿ az te kÿwansagodra haÿ-
-tanam / Hogÿ ezeket mondotta vona .
kezdee Pastasius zent Lucÿat az bordel-
ba vonÿathnÿ . kÿt zent lelek olÿ ÿgh-
-en meg nehezeÿte hogÿ semÿkeppen az
herról el nem ÿndoÿthataak / Azth lat-
-wan mÿnd kezeÿt labaÿt meg kótózeek
es ezer embert kezereÿteenek vonnÿ
de meegh azok sem ÿndoÿthataak el
az herról / Azokhoz ragaztanak ewthw-
-en ÿga barmot / De azok <...> sem tehe-
teenek ÿndoÿtasth zent zÿzen . Ottan
monda pastasius ewnekÿ . Mÿnemew .

{171b}
Erdeghseegh ez hogÿ egÿ gÿenghe leant
ezer ember meg nem ÿndoÿthat : Lucia
felele Ez nem erdeghseegh de az aldot
Cristus Iesusnak . zenthseeges czelekódeese
Azeert ha meeg ezekhez tÿz ezerth ra-
gaztanaal ees . meg sem tehethneel en-
-nekem semÿt / Monda esmeg ewneki
ha azert ez Istennek templomanak se-
-mÿt nem tehetz . terÿ kÿ az hÿtetlensee-
ghból ha kedeegh nem akarz . meenÿ el
dolgodra .. Azt halwan pastasius dÿhess-
eegre ÿndwltateek es paranczola hogÿ
azon allo helÿeeben megh eeghethneek .
Es hagÿaa hogÿ fenÿew zwrokkal . es
olwaztot olaÿÿal agÿon enteneek .
hogÿ hamarab az tÿz meg emeeztenee
Monda lucÿa / En az en eedes wram
Iesusnak . zent malazthÿaat keerttem . hog̋
ez tÿz ennekem semÿt ne arthasson /
az hÿw kereztÿeneknek eremekre . Es
az en martÿromsagomnak be tellÿeseÿ-
-teeseere ; Lathwan azert pastasiusnak
zolgaÿ es baratÿ . hogÿ ollÿan nagÿ
banathaban vona : reea rohananak es
torkaban ÿteek az fenes terth . De maga
meegh ees nem veztee el zolasaath .
mÿglen ew zent ÿmaczagaat el nem
veegheznee az wr Istenhez : Es annak
wtanna nagÿ edes tanwsagot theen
ez zent hÿttról . hogÿ halalÿgh megh
maradnanak ewbenne . az erek dÿczó-
seeghnek veeteleerth Annak vtanna
monda . ÿme hÿrdetek anÿazent egÿ-
haznak wÿ bekeseeghet / mert ez maÿ
napon . Maximianus czasaar halwa
fekzÿk . Es dÿoclecianosth az Romaÿak
zankÿ veeteek : Azonkezben . az hÿr
mondok el ÿwthwan . pastasiusth
megh fogaak es foghwa vÿveek
Romanaban . Es be vadolwan az ew
kegÿetlenseegheert : es feeÿeet veeveek
Annak vtanna Zent Lucÿa papot
hÿwata es gÿonasnak wtanna . zent
seeghet veen hozÿa : Es mÿnd ennen
magaat . mÿnd anÿa zent egÿhazat Cri-
-stusnak zent markaban aÿanlwan . Es
mÿkoron az hÿw kereztÿenek mondo-
-ttaak vona . Amen . Az ew zent lel-
-keet kÿ boczataa : Es azon helÿen tem
etteteek el . Azon ÿdóben mÿkoron ÿr
-nanak . harom zaaz tÿz eztendóben .
Cristusnak menÿbe menetÿ wtan //

{172a}
Zent Isthwan protho-
martÿrnak Napÿarol :
valo Epistola
Ez maÿ zent Epistolaat ÿrtta meg zent
Lucacz : apostolok ÿarasarol valo kenÿnek
heeted reezeeben : kÿnek elette emlekózik
arrol mÿkeppen . ÿdwezeÿtenknek menÿ-
-be menetÿ wtan . wr Istennek zent ÿ-
gheÿe zaporodÿk <valde> vala predicalwan
es sokaswlnak vala felette az hÿweknek
zamok Ierwsalembe . Es az papok kózzól
ees sokan enghednek vala az zent hÿth-
-nek . Ennek wtanna kówethkózÿk ez maÿ
zent Epistola
AZ ÿdókben . Isth
wan tellÿes ist-
-ennek malazt
-ÿawal es eresse
-gghel . teezen va
-la nagÿ ÿegÿek
-eth es czodakat
az neep kózót / Thamadanak aze-
-rth nekik az sÿnagogabol : kÿk
neweztethnek vala zabadosokn-
-ak Cÿrenenbelÿeknek : es alexan-
-driabelÿeknek ; Es kÿk mÿnd Cili
-ciabol es Asÿabol valanak . disp
-utalwan Istwannal : Es nem a-
lhathnak vala ellene az bó̗lcze-
-sseeghnek es leeleknek kÿ ewbeló̗-
-le kÿ zool vala : mondwan .. Thÿ
mÿndenkoron kemeen nÿakw-
-ak / es kernÿwl meteletlen tÿ
zÿwetek<...> . es fÿletek koronked
ellene allottatok az zent leleknek
mÿkeppen az tÿ reghÿ atÿaÿtok
ees . azonkeppen ty es / Meelÿ pro-
ffetat nem haborgattak az tÿ re-
-ghÿ atÿaÿtok ? Es mÿnd meg
ó̗leek azokat kÿk ÿewendó̗t mond-
-nak vala az ÿgaz istennek ffÿar-
-ol kÿnek tÿ mastan arwltatoÿ

{172b}
Es gÿlkosÿ leetek : Halwan azert
ez eellÿen bezeedeketh fakadoznak
vala ew zÿw̋kben : es cÿkorgattÿak
vala reea ew fogokat .. Mÿkoron
azert Isthwan tellyes vona zent-
lelekkel . ffel tekeenthwen a'' me
-nÿorzagra megh lataa Istenn-
-ek dÿczó̗seegheet testÿ zemeÿvel
es Iesusth alwan Isten hatalm-
anak ÿoghÿara . es monda .
ÿme latom az menÿorzagot nÿth-
-wan lennÿ . es embernek ew ffÿ-
-at istennek hatalmas ÿoghÿara
allanÿ : Fel keÿaÿthwan azerth
ottan nagÿ zowal : be dwggak
ew ffÿló̗ket es eegÿetembe reea
rohananak : Es kÿwe vethwen
ewtet az waras kÿw̋l : kó̗wezÿk
vala : Es az tanok le hanÿaak
ew rwhaÿokat egÿ ÿffÿwnak la
-baÿhoz kÿ hÿwattatik vala S
-aulusnak . es kówezik vala Isth-
-wan Istent hÿwaan es mondvan
En wram Iesus veed el az en lel-
-kemet : Annak wtanna terdeÿre
esween : Keÿaÿtaa nagÿ fel zowal
mondwan Vram ne veegÿed
ewnekÿk ezth bÿnnee . Es hogÿ azt
mondotta vona el nÿwgoweek
wr Istenbe :-
Ewangelium
Ez maÿ zenth ewangeliomot ÿrtaak meg
az zent ewangelistaak . Zent Mathe kenÿ-
-weenek hwzon harmad reezeeben .. Zent
Lucacz . tÿzen eeggÿed reezeeben . Es
leen eredetÿ az ÿdóben mÿkoron ÿdwez-
eÿtenk vona harmÿncz harom eztendós
emberseeghe zerent . Es <az napon> zenth
gÿergÿ martÿr hawanak elssew napian
Ez ewangeliomnak kedeeg elette eressen meg
feddee az sÿdokat . es wg̋ mondaa ez ewanᵐᵒᵗ:

{173a}
AZ ÿdó̗ben . m-
-onda Iesus
az sÿdo seregh-
-eknek . es az
papÿ feÿedel-
-meknek : ÿme
en boczatok
tÿhozÿatok /
proffetakat es bó̗lczeket es ÿras-
-twdokat : Es ew kó̗zzólók nemeell
-ÿeket megh ó̗ltók / es megh feze-
-ÿtetek / es megh ostoroztok tÿ sÿ-
-nagogatokban // es el ÿldeztek v-
arasrol warasra : hogÿ tÿ reat-
-ok ÿewÿen mÿnden ÿgaz veern-
-ek ÿteeletÿ kÿ kÿwe enteteek ez
feldnek zÿneen : Az ÿgaz Abeln-
-ek veeretewl foghwan . mÿnd az
zakarÿasnak Barachÿas fÿanak
vereeÿglen : kÿ megh óleteek az
templomnak es az oltarnak
kózótte : Bÿzon mondom tÿnek-
-tek hogÿ ez nemzettre mÿnd rea
ÿewnek ezek : Oh Ierwsalem Ie-
-rwsalem kÿ megh ólód az proffe
-takat kÿk te hozÿaad vannak b-
-oczathwan / es megh kówezed e-
-wketh / hanzor akarttam egÿbe
gÿeÿtenÿ az te ffÿaÿdat mÿkeent
az ffÿas tÿk egÿbe gÿeÿtÿ az ew
ffÿaÿth es nem akaraad / ÿme p-
-wztan hagÿattatik el tÿnektek az
tÿ hazatok ; Mert wgÿ mondok
tÿnektek . nem lattok enghemeth
ez napsaghtwl foghwa . mÿglen
mongÿatok : Aldot kÿ ÿewth
wrnak ew neweeben :-

{173b}
Ez maÿ Zenth ewangeliomot Kÿlemb
kÿlemb zent doctorok : kÿlembben kÿlemb-
-ben magÿarazÿaak / Mÿndennek elette
Mÿkenth zenth Mathe ewangelista
ÿrÿa az felw̋l meg mondot Capitulomba .
Idwezeÿtenk Iesus meg tekeenthween
es megh ÿsmerween lelkÿ es testÿ .
zemeÿwel Az sÿdoknak : es ÿrastwdok
-nak ew vezedelmes eeleteket . es zande
-kokat eressen megh fedde ewket ew ha-
mÿssagokrol mondwan . ÿaÿ tÿnektek
ÿrastwdok es zerzetesek keppwtalok kÿk
megh dezmallÿatok az kerbelÿ vetemee-
-nÿeket es zep ÿllatw fÿweketh / Es el
hattatok azokat kÿk neehezbek az terwen-
-be . az ÿgaz ÿteeletet es ÿrgalmassagot
es hÿtet : Ezeket elezer ÿllÿk vala be
tellÿeseÿtenÿ . es azokat el nem hadnÿ
Vakoknak vezerlóÿ . kÿ pekween az zw-
nÿogot . es az teweet el nÿelween /
Ÿaÿ tÿnektek ÿrastwdok es zerzetesek .
keeppwtalok kÿk hasonlatosok vattok az
meg feÿeerentet koporsohoz . kÿk ÿollehet
tetznek kÿw̋l embereknek zeepeknek
De maga belól tellÿesek hallottaknak
tetemekkel . es mÿnden dohossaggal .
Azonkeppen vattok tÿ ees kik ÿollehet kÿw̋l
lattattok embereknek ÿgazaknak De
maga belól tellÿesek vattok mÿnden
keeppwtalassal es alnoksaggal . Ez eell-
-ÿen bezeedeknek wtanna monda ew
-nekÿk / ÿme En boczatot tÿhozÿatok pro-
ffetakat es bolczeket . es ÿrastwdokat : kik mÿnd
<mÿkent> meg vannak ÿrwa az zent
ewangeliomba / Lÿraÿ mÿklos doctor-
-nak mondasa zerent : Az profetakon es
ÿrastwdokon ertÿ Az zenteket es zent
apostolokat . mert sokaknak ew kózzólók
leen proffetalo lelkek . kÿk ÿewendóket
mondottanak : mÿnt zent Ianos ewanᵗᵃ .
Irastwdok ees leenek . mÿnt az zent
ewangelistaak es zent pal apostol . kÿnek
ÿrasawal tellÿes anÿazent egÿhaaz .
Nemellÿek bólczek ees leenek . mÿnt
nagÿ sok zentek es predicatorok . kÿk
meg erthween az wr Istennek bÿz-
on votaat es az mennÿeÿ dÿczósegh-
-nek erekkee valo bodogh eeleteet . ee-
gÿebeket ees nagÿ zorgalmatossaggal
tanoÿtottanak . meg reea .. mÿkeppen ke
-resseek . es mÿkeppen . ÿdwezw̋llÿenek
Es nemellÿeket ewkózzólók . meg óltók
mÿkent zent Iacabot azon templomban .

{174a}
Zent Isthwant megh kówezween . Zenth
peterth es zent Andrasth megh fezeÿthw-
-een / Es sokakat kÿlemb kÿlemb halallal es
kenokkal ÿllethween : Wgÿ monda tow-
-abbaa . es nekÿket meg oztoroztok : mÿkent
az zent tanoÿthwanÿokat az tanaczban / Es
zent pal apostolt : annak felette meg fe-
-nÿeghethween ewket hogÿ ne predicalla
-nanak . Es ne hÿrdethneek az Iesusnak
ew neweet . Hol oth zent peter wgÿ
monda ; ÿnkaab ÿllÿk Istennek enghed-
-nÿ honnem embernek : Meelÿ haborw-
sagokat meg mondot vala ewnekÿ Iesꝰ
meegh annak elette / ha wgÿ mond .
enghemet haborgattanak . kÿ ennÿ ÿot
tettem ew velek . tÿteket ees haborgath-
nak Es ÿldeznek egÿ varasrol masra .
mert nÿnczen az <..gÿ> tanoÿthwan fe-
llÿeb ew mestereeneel ; Azert ha eegg
-ÿkból kÿ ÿznek masban fwssatok . hog̋
tellÿeseggÿeek be mÿnden ÿras . Es mÿn-
-den ÿgaz veer ÿeÿÿen ez nemzettre
kÿ ez felden kÿ etletet Az ÿgaz abel
-tewl foghwa . kÿt kaÿn az ew attÿa-
ffÿa meg ólee . mÿert hogÿ Abelnek
aÿandekat wr Isten meg tekeentee : ka
-ÿnnak kedeegh aÿandekara nem tekente
<...> mert hamÿss vala Istennek ele-
-tte / mert mÿkoron zanto ember vona
nem aldozÿk vala az ÿobbabol . de az
alaa valoÿaat aldozÿa vala Istennek
Annak okaert nem leen kellemetes ew
zent zÿneenek elette / Abel kedeegh
Baran paztor vala : es mÿnt meen-
neel ÿobbat talal vala ew ÿohaÿ
kózót azth aldozÿa vala wr Istennek
Annak okaert kellemetes leen wr Isten-
-nek elette / Wgÿ mond towabbaa .
Az zakarÿasnak Barachÿe ffÿanak ve
-reÿglen kÿt meg óleetek . az oltarnak
es templomnak kó̗zepette / kÿnek mÿko-
-ron wr Isten ffel gÿoÿtotta vona lelk-
-eet zent lelekkel . ffeddÿ vala az ÿz-
-rael neepeet mondwan : Ezt mongÿa
az wr Isten . Mÿre haghÿatok atal
az wr Istennek paranczolattÿaat es zēt
tórweenÿeet / kÿ tÿnektek nem leezen
elówe mentetekre / Azth halwan az
ÿowas kÿral paranczola hogÿ meeg
kówezneek ewtet . es meg ólneek :
Ez keet ÿgaznak veereen azert ertetÿk
mÿndden ÿgazaknak veerek . kÿketh
mÿnd meg óleenek az sÿdo neepek
kezdettw̋l foghwa . az ÿdeÿglen /

{174b}
Wgÿ monda ewnekik towabba Iesus
Oh Ierusalem Ierusalem . kÿ meg ólód
az proffetakat .. es meg kówezed ewket
kÿk te hozÿaad Boczathwan vannak .
te ÿdwesseeghedre ; menezer akarttam
egÿbe gÿeÿtenÿ az te ffÿaÿdat . De nem
akaraad soha . EEth nemÿkeppen azth
erthettÿek . hogÿ meegh annak elette
ees keez volt vona . az aldot xp̄us iesus
ez vÿlagra ÿewnÿ . ez vÿlaghnak ÿd-
-vesseegheert De emberek nem voltanak
meltok reea . az sok gonossaghnak mÿ-
-atta . De meeg mÿkoron el ÿewe . ak
-koron meg wtalaak ew zent Istensee-
gheet mÿnd ew zentÿwel es tanoÿth-
-wanÿwal . kÿk mÿnd meg akarÿak
vala gÿogÿttanÿ az valaztot nemzetet .
De soha nem akaraak . es mÿndenko-
-ron ellenek mondanak : mÿnd ez maÿ
-glan / Lathwan azert hogÿ meg nem ak-
-arnaak ennen magokat ÿobboÿtanÿ . kÿ
ÿelentee az ew vezedelmeketh ees mon-
-dwan .. ÿme ÿdew ÿew . hogÿ az tÿ
hazatok ees pwztawa marad : es kew
kewen nem marad kÿ el nem teretÿk .
Mert . negÿwen eztendew wtan . Az
romaÿ feÿedelmeket Tÿtosth es vespe-
-sÿanosth reea boczataa . es mÿnd enen-
magokat / mÿnd varasokat feldeeból kÿ
veztee es el pwztoÿtaa ; Wgÿ mond
towabbaa . Azert mondom tÿnektek . hog̋
ez napsaaghtwl foghwa nem lattok en-
ghemet / mÿglen mongÿatok . Aldot kÿ
ÿewt wrnak neweeben : Ezeket kedeg
mondaa az ew zent keennÿanak hala-
-lanak be tellÿeseÿteeseert / kÿ<.> bel tell
ÿesedeek elezer weragh vasarnap . mÿ-
-koron egheez Ierwsalemnek varasa
kÿ ÿewe Iesusnak eleÿbe be menwen
ew tanoÿthwanÿwal . Masodzor be
tellÿesedÿk . mÿkoron ÿew eleweneket
es holtakat meg ÿteelnÿ . ew zenth
Apostolÿwal . es mÿnd az mennÿeÿ zen-
tekkel . zent Angÿalokkal : Akkoron mÿn-
-denek meg ÿsmerween az aldot Iesust .
nÿlwan valo vallasth teeznek ew rola .
Es Az kegÿelmes ÿdwezeÿtew ees be vÿ-
-zÿ ewket az ew zent orzagaban az
ew zent Attÿanak es Istenseegheenek
nÿlwan valo latasara . kÿt nekw̋nk
engheggÿen erekkẃl erekkee Amen ./

{175a}
Zenth Ianos ewangilista
ÿnnepe napÿarol valo
epistola :-
Ez maÿ zent Epistolaat ÿrtta meg eredeth-
zerent Belcz Ecclesiastici xv . eggÿk kenÿ-
-weenek tÿzen ewtód reezeeben : meelÿ
epistolanak elette wgÿ vagÿon megh
ÿrwa . Bodogh ember az kÿ koronkeed
belczesseeghben lakozÿk . Es kÿ ÿgassaghrol
gondolkodÿk / es ew ertelme zerent Istennek
zent zÿneet elmeelkódÿ . Ennek wtanna
kówethkózik ez maÿ zenth Epistola :-
KŸ . Istent felÿ : ÿot
teezen : es kÿ ÿga-
-ssaagh tarto . meg
leelÿ ewteth : es
eleÿbe kel ewnekÿ
mÿkeent tÿztessee-
-ghbelÿ anÿa / eeltetÿ ewtet erek ee-
-lethnek kÿnÿreewel . es ertelmeew-
-el : es ÿdwesseghes vÿznek bó̗lczess
-eeghewel ÿtattÿa ewtet / Es megh
eressedÿk ewbenne : es el nem haÿ-
-ol .. es nala tarttÿa ewtet : es meg
nem zegÿenewl : es fel magazta-
-ttÿa ewtet ew eeggÿes baratÿnal
Es anÿazent egÿhazban megh
nÿttÿa ew zaÿaat predicallanÿ .
es bel teltÿ bewlczesseeghnek . es
ertelemnek zent lelkeewel : es az
erek dÿczóseeghnek halhatatlan
rwhaÿawal megh rwhazÿa ewtet .
es erekkee valo newezettel : megh
erekeseÿtÿ ewteth az mÿ wrwnk
wr isten :.-
Azon ÿnnepnek Ewangeli
-omA :-

{175b}
Ez maÿ Zenth Ewangeliomot . ÿrtta meg
zenth Ianos ewangelista . kenÿweenek hw-
zon eeggÿed reezeeben . Es leen eredetÿ
azon ÿdóben . mÿkoron ÿdwezeÿtenk vo-
-na harmÿncz harom eztendós es zent
Amborws doctornak masod napÿan : mÿ
-koron ÿmaran wr Iesus ffel tamadoth
vona hallottaÿbol : Monda Iesus peter-
-nek kówess enghemet .. Bÿzon Bÿzon
mondom teeneked . mÿkoron ÿffyab vo
-naal be ewedzed vala temagadat es
oda meegÿ vala ahowa akarz vala .
De mÿkoron meg veenewlendez . eegÿeb
ówedez be teeghedet es oda vÿzen ho-
wa nem akara<..>rod . Azt kedeeg mondaa .
<.>kÿ ÿelenthween mÿnemew halallal
keellene Istent ewnekÿ meg dÿczóÿtenÿ
Monda esmeg zent peternek : Iesus .
ez az ewanᵐ .
AZ ÿdóben . mo-
-nda . Monda
Iesus peternek
kó̗wess enghe-
-met . hattra
tekeenthween
peter lataa m
-egh az tanoÿ-
-thwant kÿt zeret vala Iesus . ke-
wethveen kÿ le ees fekewt vala az
veegh vaczoran ew meellÿeen .
Es monda : Wram kÿczoda az
kÿ teghed el arwl ? Az tanoÿthw
-ant azert mÿkoron latta vona
peter . monda Iesusnak . wram
Ez mÿt lezen zenwedendew . M
-onda ewnekÿ Iesus : ÿg̋ akarom
ewtet meg maradnÿ . mÿglen el
ÿewók . mÿ gondod vagÿon . nek-
-ed vele . te kó̗wess enghemet / kÿ
terÿede azert ez bezeed az atÿaffÿ-
-ak kózó̗th : mert az tanoÿthwan
megh nem hall . Es nem mon-
daa Iesus : megh nem hal : De

{176a}
ÿg̋ akarom ewtet maradnÿ .
mÿglen el ÿewó̗k : Ez az tanoÿth-
-wan : kÿ bÿzonsagot teezen mÿnd
ezekró̗l . es megh ÿrtta ezeketh : es
twggÿok mert az ÿgaz ew bÿzon
-saagh teetele :-:-
Ez maÿ zenth Napnak ewangeliomaban
Anÿazenth egÿhaz emlekózik Dÿczóseeghes zēt
Ianos ewangelistarol . xp̄us Iesusnak felette
zerelmes tanoÿtwanÿarol kÿnek az eedes
ÿdwezeÿtew az veegh vaczoran mÿnden
Istenÿ tÿthkÿaath megh ÿelentee . el mwl-
takrol ÿelenvalokrol . es ÿewendókról . pro
ffetawaa tewee / ew zent halalaban reze-
sse tewee . zent zÿleÿeenek otalmwl ha-
-gÿaa . es kÿ mwlasa koron . halalnak k-
-eenÿanal kÿl az erek dÿczóseeghben
vÿvee :. Bodoghsagos zent peter apostol
mÿkoron ezeeben vette vona hogÿ xp̄us
ewtet felette zeretÿ : az ew lelkÿ testÿ zep
-letelenseegheenek okaert ;/ ew ees tellÿes
lelkezerent zeretÿ vala . es maganak ÿe-
-les baratwl valaztotta vala . Annak o-
-kaerth nagÿ sokakban zol zolowl ees vala-
-ztotta vala ewtet xp̄usnaal : mert mÿn-
-dent nem meer vala peter . xp̄ustwl
meg kerdenÿ . De Ianos mÿndent meg
meer vala kerdenÿ . mÿert mÿndenn-
-ek kózótte ÿeleskeppen zeretÿ vala xp̄us
Ianosth : Mÿndenben azert peter hogÿ
tarssa lennee ewnekÿ : mÿnd eelwen
mÿnd halwan . Mÿkoron azert hallo-
-tta vona . peter . hogÿ meg kellene ewn-
-ekÿ fezw̋lnÿ : keewannÿa vala meg
twdnÿ Cristustwl az ew zerelmes ba-
rattÿanak ees dÿczóseeghes halalaat : An
-nak okaert mondaa / Wram ez en
baratom mÿt lezen zenwedendó :?
felele Iesus peternek es monda : ÿg̋en
akarom ewtet meg maradnÿ / az az nē
akarom hogÿ ollÿan martÿromsagot zen-
-weggÿen mÿnt tÿ . De kennaal kÿl
akarom hogÿ kÿ mwllÿeek ez vÿlagbol
Ez eellÿen kegÿelmes malaztossagot kedeeg
az tebbÿ kózót erdemlee Ianos . doctoroknak
mondasok zerent . Ez neegÿ ÿeles okokeert .
Elezer az ew zepletelen tÿztassagos zÿzess-
-eeghert / kÿt . zent Ieronimosnak mondasa
zerent az menÿekzóból hÿwa el ewtet
Cristus az apostolssagra Es nem hagÿa

{176b}
Hazassaghnak tórweenÿeben leelethnÿ /
Sokan kedeeg teewólógÿnek benne / kÿ
lett leegÿen az ew ÿegÿese : hogÿ semÿ
emlekózet nÿnczen . ÿrasban rola . Nekik
mongÿaak hogÿ Maria magdalena volt .
De azth nem kel hÿnnÿ : Mert mÿkoron
Maria Magdalena . keralÿ nemból volt
Ianos kedeegh egÿ zeghen halaz ffÿa
Sem tÿztesseegh : Sem nemzetsseeg nem
atta vona . hogÿ ewk egÿbe ferkóztek vona :
De mÿkeppen : zent Albert pÿspek es
Lwdolffos zent atÿa mongÿa / Az ew
ÿegÿeseenek Anachita volt newe . Es
tÿzta zÿzesseeghben meg maradot holtik
Es Az zÿz marianak zolgalo leanÿa
volt mÿgh eelt :-
Masod okaert kÿwalt . keppen valo ma-
laztal zerette vala xp̄us Ianosth . az ew
gÿenghe ÿffÿwsaganak okaert . Es ÿffÿw
-sagaban hatta vala ez vÿlagot es ew .
attÿaat Annÿaat es mÿnden ÿozagaat
Cristust Iesusth kówethween : Az ollÿa-
-nokrol kÿk azonkeppen ÿffÿwsagokban
foghÿaak magokat wr Istennek zent
zolgalattÿara : Wgÿ mond belcz . eggÿk
kenÿweenek harmÿncz eegÿed reeze
ben / kÿ meegh veethkózhetÿk vala es
nem veethkózeek . gonozt tehet vala es
nem teen . kÿczoda ez eellÿen ÿffÿw
es dÿczeerÿek ewtet : mert nagÿ czoda
dolgot tetth ew eeleteeben ; De hog̋
az veeneket se feleggÿek el . wgÿ m-
-ond zent Ieroniꝰ doctor . Akar meene
ÿdós leegÿen ember . Vala kÿ nagÿob
bwzgosaggal es zeretettel tarth penitenciat
ez vÿlagon : azt az wr Isten ÿnkab nee-
-zÿ es feellÿeb koronazÿa az dÿczóseegh-
-ben . es sokaknak teeb erdemet vezen .
Harmad . Okaerth : mert ÿollehet zeghen
zÿlektewl vona Ianos : De maga az ew
Annÿarol nagÿ nemból .. vala mert az
ew annÿa maria Azzonÿwnk marianak
hwga vala azon atÿatwl anÿatwl : Annak
okaert ees felette zeretÿ vala ewtet az aldot
Wr Iesus xp̄us . mÿnt Rokonsagaat . Es
ÿllÿk vala hogÿ ÿeles malaztal ekesseÿ-
tennee megh az ew zerelmes ewcczeeth .
Negÿed okaert erdemle Ianos kÿwalth-
keppen valo malaztot xp̄ustwl . merth
teb ÿokat ees hagÿa el Ianos ez vÿlagon
honnem mÿnt az teb tanoÿthwanÿok /
ÿllÿk vala azert hog̋ teb erdemeet ees vennee /

{177a}
Masodzor : Wrwnk
Iesusnak xp̄usnak kÿwalthkeppen valo
zent malaztÿaat erthettÿek lennÿ zenth
Ianoshoz : mÿkoron sok keppen valo vezedelem-
-tw̋l meg tartaa . Elezer Mÿkoron Asÿa-
ban predicallana . Domicianus czasaar
forro kaad olaÿban vettetee : zent Ianos ked-
-eegh kÿ ÿewe belóle mÿndden serelemneel
kÿl . Annak wtanna . zankÿ vetee path-
-mos newó zÿghethben . hol oth latasarol
valo zenth ÿraa :/ Azonkezben domicia
-noss czazarth az ew kegÿetlenseegheert Isten
ez vÿlagon . ky <veeg> veeveen es wrasa-
gabol le vethween zent Ianos az zankÿ
veteesból mÿndden bekesegghel meg ho-
zathneek Eeffesomban . Eleÿben kelween
azert az varasbelÿ neepek azth mongiak
vala . Aldot kÿ yewth wrnak neweeben .
Es azon be menetÿwel : Drusianat kÿ kÿ-
we mwlth vala ez vÿlaghbol ffel tam-
-aztaa wrnak neweeben .:-
Annak wtanna . Mÿkoron meeg ees
Asÿaban predicallana . Az Balwan Isten
papÿ feÿedelmÿ azt meg Bozzwlwan
meg fogaak zent Ianosth . es kezdeegh
vÿnnÿ . Dÿana Isten azzonnak temploma
-hoz hogÿ aldozneek az balwannak / kÿk-
-nek monda zenth Ianos . ha az tÿ Isten-
-teknek neweevel . xp̄usnak egÿhazaath
el tórhetÿtek . haat keez vagÿok aldoznÿ
Awagÿ ha xp̄usnak neweeben az templo-
-mot el tórhetem haat hÿggÿetek az Cri-
-stusban . Mÿkoron az kóz neep nekÿ
enghedet vona . zent Ianos ÿmaczagot
teeween ottan az eghez templom fonda-
-mentomabol el esseek . Azth lathwan
Aristodemos new papÿ feÿedelem nagÿ
haborwsagot ÿndoÿta az neep kózót . Es
lathwan azt zent Ianos monda : Oh
Aristodemos mÿth akarz hogÿ teegÿek /
ottan felele : ha azt akarod hogÿ hÿgg̋ek
az Iesusban ÿme meerghet adok ÿnnod
ha semÿ<.> vezedelmet nem zenwedendez
ottan twdom hogÿ bÿzon Isten az te isten-
-ed . Monda zent Ianos . ted meg :/ mon-
-da ewnekÿ eegÿebeknek adom elezer
kÿk mÿkoron el nem zenwethetendÿk / te
ees ÿnkab meg rettenÿ tewle / keere az-
-erth keth halarra valo embereket az bÿ-
-rotwl es mÿkoron nekik meg atta vona
ÿnnÿok ottan meg ketten meg halanak
Zent Ianos ees kezeeben veeve az pohart
es zent kerezthnek ÿegÿeet vethween ew
reea . ottan meg ÿwaa es semÿ serelmet .

{177b}
Nem <zerel> zenwede : Ottan azert mÿndnÿa
-ÿan wr Istent kezdeek dÿczernÿ . Monda
esmeg Aristodemus papÿ feÿedelem meeg
ees egÿ kethseegh vagÿon en bennem .
ha ezeket ffel tamaztandod . kÿk az mee-
-regh mÿat meg halaanak . haat bÿzon-
nÿal hÿzem . Ottan zent Ianos adaa
nekÿ az ew kenteseeth mondwan : meeń
el vesd az meg holtakra . mondwan
Xp̄usnak apostola . boczatot enghemet tÿ-
hozÿatok hogÿ wr Iesusnak neweeben
tamaggÿatok ffel .. Es mÿnt azt tette vo-
na / ottan ffel tamadanak : Azth lathw-
an ottan hÿnek xp̄us Iesusban es zent
Ianos meg kereztelee ewket mÿnd hoz-
ÿaa tartozokkal . Es zent Ianosnak tÿz-
-tesseeghere nagÿ zent egÿhazat rakanak .
Mÿkoron azert Zent Ianos ewangelista
es xp̄usnak zerelmes apostola . ÿwtot vona
egÿ heeÿan zaaz eztendóre / ÿmaran
kózeel ew halalahoz : ÿrwan wrnak zen-
wedeese wtan . hathwan heet ezten-
-dóben . ÿeleneek nekÿ ennen maga az
eedes Iesus xp̄us es monda ewneki ÿe''
el ÿmaran en hozÿaam en zerelmes
tanoÿthwanÿom / mert ÿdee hogÿ nÿw-
-goggÿaal meg es az the atÿadffÿaÿw
-al lakozÿaal az en aztalomon mennÿek
-nek orzagaban : Es zent Ianos Ottan
ffel kele . kezde Iesus wtan meennÿ .
Monda ewneki Iesus . vasarnap . en
hozÿam ÿewz . mÿkoron az vasaarnap
el ÿewt vona . hÿre leen benne az
kóz neepnek es mÿnd hozÿaa gÿewlee
nek . Es <tÿ.> tÿkzotwl foghwa . nagÿ
eressen predicalwan ewnekÿk hog̋
meg maradnanak az zent kereztÿen .
hÿthben / es xp̄usnak paranczolatyt meg
tartanaak . zeghetetlen mert azokee vo-
-na az menÿorzaagh : Annak wtanna
meg aldaa az neepet wrnak neweben
Es az nagÿ oltar elót egÿ koporsooth <va.>
asata : az feldeet kÿ hozdatwan az egÿ-
hazbol : Es lee zalwan az veremben
ezenkeppen ÿmathkozeek kezee fel emel-
-wen . Vagÿok hywattathwan az the
lakodalmadra en eedes wram Iesus
xp̄us . ÿmaran ÿm el meegÿek halaat
adwan raÿtta te zent ÿrgalmadnak
hogÿ meltoztattaal enghemet az te mee-
-nnÿeÿ lakodalmadra hÿwattahnÿ
kÿ tellÿes zÿwel lelekkel kÿwanlak
teghedet lathnom . Es ottan fene ked be
fogaa az koporsoot . es mÿkoron el zallott
vona rola az fenes ked : semÿt nem czak
Mennÿeÿ mānaat lelenek az koporsoban .
ennen magaat kedeeg Cristus ffel vÿvee
mennÿeknek zent orzagaban / Amen :-

{178a}
Apro zentek ÿnnepeeró̗l
valo . Epistola
Ez maÿ zent Epistolaat . ÿrtta meg bodog-
ssagos zent Ianos ewangelista . latasarol
valo kenÿnek tÿzen neegÿed reezeeben .
De mÿert ez ÿelenvalo kapitulomnak
elette . emlekózeek arrol . meg ÿsmerw-
-een lelkÿ latasnak mÿatta mÿatta . mÿ-
-nemew nagÿ vezedelmes haborwsagot zen-
-wedne anÿazent egÿhaz . ÿewendóre .
Az pokolbelÿ Sathantwl . es annak wta-
-nna az ew taghÿatwl . Anticristustwl
hogÿ azert . az ÿdwezw̋lendew hÿwek
meg ne tantorodnaanak es kethseeghben
ne esneenek ; ÿmaran ez maÿ epistola
-nak zereeben es mÿnd annak wtan̄a
emlekózÿk az Istenÿ <.> seghedelemnek hoz-
-ÿank valo nÿoÿtasarol kÿnel kÿl
heÿÿaba tórekódÿk ember ÿot tehethnÿ
ez vÿlagon es ÿdwezwlnÿ az mas
vÿlagon / Wgÿ mond azeerth . Latam
Sÿonnak heegÿeen az barant allanÿ /
az az Anÿazent egÿhaznak felette allanÿ óry-
-zethnek es otalomnak okaerth . az az
Cristus <...>Iesusth zenÿetlen vÿgÿaznÿ
hogÿ az ew dragalatos zent veerevel
meg valtot es meg zentelth orzag-
-aat vala mÿnemew ellenseeg el ne
foglalnaa ; mÿkeent meg ÿgÿerte vala
az zent ewangeliomba . En tÿveletek
vagÿok mÿnd ez vÿlaghnak veegheÿglē //
AZ ÿdó̗ben . lat-
-am Sÿon .
hegÿeenek fele-
-tte . az barant
alwan . es ew
vele Negÿwen
neegÿ ezerth .
kÿknek ew homlokokon ÿrwan
vala az ennen newó̗k es ew a-
-ttÿoknak newó̗k . Es halleek zo-
-zatot menÿbó̗l . olÿ mÿnt sok v
-ÿzeknek zozattÿaat : es olÿ mÿnt
nagÿ meenÿ dergheesnek zozatt-
-ÿaat : Es az zozatot kÿt halleek
mÿnt ha sok hegedewsók heghe-

{178b}
dewlneenek ew heghedewÿekben .
Es eenekelnek vala olÿ mÿnth
wÿ'' eeneket az zeknek . es az neeg̋
lelkes allatoknak es veeneknek
elettek : Es senkÿ nem mondha-
-ttÿa vala . az eeneket hanem czak
az zaaz negÿwen neegÿ ezer zent
-tek . kÿk meg ó̗lettek ez feldró̗l /
Ewk azok kÿk azzonÿallattal fer-
-telmet nem zenwettek :/ de zÿzen
megh marattak : Ewk kó̗wetÿk
az Istennek baranaat vala howa
menend : Ewk ó̗letteenek megh
emberek kó̗zzó̗l tÿzedben . wr Isten-
-nek es az barannak : Es ew zaÿ-
-okban hazwgssaagh nem leelette
-teth . Annak okaert mÿnden ma-
-culanaal kÿl vannak wr isten-
-nek zent zekÿ eló̗t :-
Azon ÿnnepnek Ewan-
-gelioma
Ez maÿ zenth Ewangeliomot ÿrtta meg
eredeth zerent Zent Mathe ewangelista
kenÿweenek masod reezeben . Es leen kez-
detÿ az ÿdóben : Mÿkoron ÿdwezeÿtenk
Iesus ez vÿlagra zÿletet vona . Masod
honak eleÿn : Ez ewangeliomot elette ke
-deegh teezen arrol emlekózetet mÿkent
Az harom zent kÿralʼʼok ÿettenek vala
ÿdwezeÿtenk iesusth lathnÿ . ÿmadnÿ
Es kÿralÿ draga nemes aÿandekokkal
tÿztelnÿ . Es feleletet veeven zenth
angÿaltwl ew almokban . hogÿ hero-
-des kÿralhoz ne terneenek : Annak oka
erth mas wton meeneenek ew orza-
gokban . honnan ÿettenek vala /
Mÿkoron azerth azok el mentenek
vona . akarwan wr Isten el valtoztath-
-nÿ es el ternÿ herodesnek gonoz zan-
dekaat . ÿeleneek Istennek angÿala
Ioseffnek almaban . Ez ÿmaran az
zenth Ewangeliom :.-

{179a}
AZ ÿdó̗ben
Istennek a-
-ngÿala ÿe-
-leneek meg
alomzerent
Ioseffnek m-
-ondwan : k
-el ffel . es v-
-eegÿed ffel az gÿermeket ew ann-
-ÿawal . es fwss egÿptomba . es le-
-gÿ ott addÿglan mÿgh meg mon
-dom teeneked : mert ÿewendew h-
-ogÿ hogÿ herodes kÿral halarra
keresse az gÿermeket es el vezesse
ewtet : Kÿ ottan ffel kelween . ve-
-vee fel az gÿermeket ew annÿa-
-wal eeÿnek ÿdeÿn . es nÿomoteek
Egÿptomba . Es ott leen herodes
kÿralnak halalaÿglan . hogÿ be
telneek . kÿ megh vala mondwan
wr Istentewl . proffeta mÿat . mon-
-dwan : Egÿptombol hÿwam m-
-egh az en ffÿamat . Lathwan a-
-zerth herodes kÿral hogÿ megh
czalatot vona az kÿralÿoktwl
nagÿon megh haragweek ra-
-ÿtta : Es hamar el kÿldween ew
zolgaÿt mÿnd megh ó̗letee az a-
-pro gÿermekeket kÿk valanak
Bethleembe es mÿnd ew kó̗rw̋l
valo tartomanÿban : keth ezten-
-dó̗stewl . es az ÿdótewl foghwa
mÿkoron megh kerdette vala az
kÿralÿokat : Akkoron bel teleek az
zenth Ieremÿas proffetanak mon-
-dasa . Syralomnak zozattÿa nag̋
ffel . az az . nagÿ mezze hallattateek
es sok ordoÿtaas . Rachel sÿra-

{179b}
-thwan az ew fÿaÿth Es nem akara
megh vÿgaztaltathnÿ : mÿert meg /
nem holtak vona az az erekkee :-
Ez maÿ zent ewangeliomnak ertelmee-
ból sok rendben valo lelkÿ tanwsagokat
vehetw̋nk mÿ ÿdwesseegewnk mellee .
De mÿndennek elette . eellÿen kerdesewnk
tamad / mÿ ÿdóben óltte meg herodes ez
apro zenteketh . Oka ez mert Anÿazenth
egÿhaz czak neegÿed nappal ÿllÿ az ew
zent ÿnnepeket : Cristus Iesus zÿleteeseenek
wtanna : Az kedeegh bewtewzerent ÿgaz
nem lehet . hogÿ akkoron ólettenek vona
meg . Erre azert doctorok reea felelnek
hogÿ ÿdwezeÿtenk zÿleteeseenek wtanna
egÿ eztendew es neegÿ nap el mwlwan
zenwettenek : Oka kedeegh ez . mert az
ÿdóben / mÿkoron wrwnk Iesus ez vÿlagra
zÿletheeth vona . herodes kÿralth . az ew ffÿaÿ
ÿdezeek be Romaÿ wdwarban . es mÿko-
-ron az ew reeze lett vona egheezb . annal
nagÿob kegÿetlenseegre ÿndwltateek . Es
mÿnd az ew fÿaÿt meg óletee . mȳd
az apro gÿermekeket . hogÿ mÿwel orzaga-
-ban nagÿob bekeseegghel meg maradh-
-asson : mert mÿkeppen meg hallotta vala
az harom / zent keralÿoktwl hogÿ az sÿdok-
-nak kÿrallÿa zÿletet vona . nagÿ feelelem-
be eseth vala . hogÿ az kÿralssagot el
veztenee eegÿetembe az orzaggal .. Annak
okaerth gondolaa ha mÿnd meg ólethnee
-nek az apro gÿermeketh . az kÿs gÿermek
kÿral sem maradhathna meg : es azonke-
-ppen az orzagh maganak maradna -
De meg vagÿon ÿrwan Belcz zaÿa atal .
hogÿ nÿnczen . sem belczesseegh . sem tanacz .
az wr Isten ellen .. Annak okaert emb-
-erÿ hamÿs okossagos tanaczolaas . nem ar-
-thata . Az mennÿeÿ atÿa wr Istennek
bó̗lczesseghenek<.> De meg menekódeek
az zepletelen . ÿgassaagh . artatlansaagh .
es hoz<z>ÿank valo zerelmes ÿrgalmassag
mÿndden . vezedelmes tÿtkos tanacznak
foghlalattÿabol es kegÿetlenseeghnek her-
telenseegheeból : megh az felsseeghes bel-
-czeseegh bólczen es okossaggal twdaa el
tawoztathnÿ az ew ellenseegheenek hara-
gos dÿhesseegheet / mert nem vala meeg

{180a}
ÿdee ez vÿlaghnak ÿdwesseegheert halalth
De annak elette zÿkseegh vala anÿazent
egÿhaznak fondametomat ffel vethnÿ
zenthsseegheket zereznÿ . hallottakat tam-
-aztanÿ korokat vÿgaztanÿ es az ÿdwess
-eeghnek wtaat es esedeenÿeet . zenth
ewangeliom zerent hÿw embereknek a-
-ÿanlanÿ / mÿnd ez eellÿen dolgoknak o
-kaert fwtameek el Iesus egiptomban he
rodesnek elette . kÿt ÿollehet . ew nagÿ
hatalmassaga zerent ottan el vezthet va-
-la . de nem akaraa . De el zenwedee hog̋
abban ees peldaat es tanwsagot adna
hÿw neepeknek <ad> az bekeseeg zenwe
-deesre . Mert ÿob embernek ew ellen-
-seegheet el tawoztathnÿ ha helet . es az
bozzw allasth wr Istennek hadnÿ : kÿ
meg fÿzetÿ . mÿnddennek ew erdeme
zerent .. mÿnd eet . mÿnd az mas vÿla
gon ./-
Masod tanwsagh adatÿk Az artath-
-lansaghnak meltosagarol / kÿben felette kel-
-lemetesek leenek az apro zentek wr Istennek
mÿert hogÿ hasonlatosok leenek xp̄ushoz
kÿról wgÿ vagÿon meg ÿrwa bó̗lcz kenÿ-
-weenek tÿzen harmad reezeeben : mÿnden
teremtet allat zeretÿ az ew hozÿaa hoson-
-loot / Ha kÿ kerdenee honnan bÿzonÿwlta
-tÿk meg az ÿgaz artatlansaagh . kÿt kerez-
-tÿen embernek kel tartanÿ . Rÿwÿdeden
zenth Dauid ꝓpthanak . mondasa zerent
Ez neegÿ dolgok kelnek hozÿaa /-
Elezer . <wgÿ> hogÿ senkÿt meg ne banczon
es serczen teetemeenÿeewel . Erról mong̋a
az soltaar kenÿnek xxxiii / reezeeben .
Ha kÿ artatlan kezeÿwel . Az kezón magÿa-
-raztatthnak embernek teetemeenÿ / mÿert
mÿndden dolgot ember kezeewel tezen .
Masodzor ha kÿ : az artatlansagot megh
akarÿa tartanÿ . zÿkseegh . hogÿ senkÿt ne
gÿlóllÿen es senkÿre ne ÿrÿgkóggÿeek ew
zÿweeben : Erról mongÿa zent dauid . Es
kÿ tÿzta zÿwel vagÿon . Erról wgÿ mond .
zent Ianos elssew leweleenek harmad
reezeben : Vala kÿ nem zeretÿ ew attÿa-
-ffÿat es barattÿaat . erczed Istenÿ es lelkÿ
zeretettel / halalban lakozÿk az / Nem zool
ez vÿlaghÿ zeretettról . mert akarmÿkeppen
legÿen ez vÿlaghÿ zeretet soha . es semÿ
-keppen nem mondatÿk erdemesnek . zent
ghergel doctornak mondasa zerent .
Harmadzor . hogÿ senkÿnek . zaÿawal boz-

{180b}
-zw bezeedet ne mongÿon Es bezeedeewel
senkÿt meg ne czallÿon . Azert mongÿa
zent dauid . kÿ nem eskw̋t hamÿssan ew
barattÿanak / Mert sok emberth vezthnek
zeep bezeeddel . kÿben hamÿssaagh vagÿon
oh ha ember meg gondolnaa . mÿnemew
nagÿ . keserw̋ keenra meegÿen pokolba az
hamÿs bezeedew ember . bÿzonÿawal nem
hogÿ hazwghsagot zolna . awagÿ barattÿaat
meg czalnaa . de meegh ÿngÿen sem gon-
dolnaa ees . mert az hazwghsaag erdeghÿ
termeezet : wr Istennek mondasazerent az
zent ewangeliomba /:-
Neegÿedzer zÿkseegh az ÿgaz artatlansag
-nak megh tartasaara . hogÿ meegh ennen-
magaat se sercze megh . olÿ teetemeenÿeel
honnan lelkÿ vezedelme ÿeÿÿen . Azerth
mongÿa zent dauid kÿ nem vette heÿaba
az ew lelkeet . az az lelkÿ hasonnaal kÿl
nem eelth ez vÿlagon / Es semÿ bÿnth
nem tetth kÿwel az erek bodoghsagot el
vezthette vona . kÿról wgÿ mond zent
Agoston doctor . Ez . az bÿzon artatlansaagh .
hogÿ se ennen magaat megh ne banczÿa .
ember . se eegÿebet / Annak okaerth wgÿ
veeghezÿ el zenth Dauid mondasaat . ha kÿ
eellÿen ez vÿlagon / Ez vezÿ az erek dÿczó-
-seeghet // ez ellÿen vezen aldomasth az wr
Istentewl . es ÿrgalmassagot az ew wra-
twl teremteÿeetewl /:-
EEllÿenek leenek az apro Zentek ees hog̋
mÿnd lelekben testhben artatlanok valan-
-ak es semÿ fertelmetesseegh . sem hamÿss-
agh ew bennek nem leeletteteek . Annak
okaert koronkeed alnak az hatalmas wr
Istennek artatlan Barana meegÿen . otth
koronkeed vele vannak : es dÿczeerÿk ew
zenth Istenseegheet zenetlen nagÿ halaa-
adassal ; meel<g> Bodossagos dÿczóseeghet
engheggÿen mÿnekw̋nk az aldot kegÿelmes
wr Isten . erekkẃl erekkee Amen .
Cantuariaÿ zent Tha-
-mas Martirnak ÿnn-
-epeeró̗l valo . Epistola :- Et scribitur Ecclesiastici xiiii
Capitulo . et legitur ab ecclesia ad honorem
hodierne solennitatis :

{181a}
Ez maÿ zenth Epistolaat ÿrtta megg bólcz
eggÿk kenÿweenÿek tÿzen harmad <awagÿ neg̋ed>
reezee-
-ben : meelʼʼ epistolanak elette wgÿ mond
azon Capitulomba : Bodogh ember az kÿ
ew zaÿabol kÿ zarmazot bezeedeeben nem
veethkózót vala mÿkoron : Es ez maÿ epi-
-stola tÿzen neegÿed Capitulomba kezdetik
el . zolwan wr Istennek bólczesseeghee-
-ról awagÿ zenth malazttÿarol . kÿwel m-
-eegh ez vÿlagon ees meg eekeseÿtÿ wr
Isten az ew zerelmes hÿw̋ zolgaÿt .. Az
mas vÿlagon kedeegh annaal feellÿeb
BOdogh ember az
kÿ bó̗lczesseegben
lakozÿk : es kÿ ÿ-
gassagban elmee-
-lkodÿk es mÿnd-
-en erzeekenseeghe
zerent elette vyse
lÿ wr Istennek tekeentetÿk / eetetÿ
az ollÿan embert erek eelethnek
kÿnÿereewel : es ertelemmel : es
Idwesseges bólczesseeghnek vÿzeewel ÿtattÿa
ewtet : Es megh eresseÿtÿ ewbe-
-nne es nem haÿladoz tetowa .
Es megh tarttÿa ewtet . es meg
nem zeegÿenwl / Es ffel mag-
-aztattÿa ewtet ew baratÿ kózót
es erekkee valo newezettel . ere-
-keseÿtÿ megh ewtet : a'' mÿ wr-
-wnk wr Isten :-:-
Ezen Innepnek ewange-
lioma .
Ez maÿ zent eWangeliomot ÿrtta megh
zent Mathe ewangelista kenÿweenek
tÿzen hatod reezeeben / Zenth Mark Nÿo-
-lczad reezeeben . Zenth Lukacz . kÿlenced
reezeeben / Es leen eredetÿ az ÿdóben
mÿkoron ÿdwezeÿtenk Iesus vona /

{181b}
Harmÿncz keth eztendós emberseghe
zerenth . Ez zent ewangeliomnak elette
mÿkenth zent Mathe ÿrÿa : meg ÿe-
lentee Iesus ew tanoÿthwanÿnak mert
ffel kellenÿ meennÿ Ierwsalembe . Es
otth sokat zenwednÿ az . sÿdoktwl : ÿ-
rastwdoktwl es papÿ feÿedelmektewl
halalth ees zenvednÿ . es harmad nap
az wtan hallottaÿbol ffel tamadnÿ .
Zent peter apostol azt halwan . megh
keseródeek raÿtta . hogÿ az ew mesteree-
-nek meg kellenÿ halnÿ . Es monda
Tawolʼ leegÿen az te tewled wram
Nem leezen wgÿan . a''mÿnt mondod
Monda Iesus ewnekÿ . menÿ towa .
Sathan . mert tantoroÿtom vagÿ te en-
-nekem . mert nem erted a'mÿ ÿgaz
Ennek wtanna kówethkozik az ewanᵐ /
AZ ÿdó̗ben . m-
-onda Iesus
ew tanoÿthw-
-anÿnak . Ha
kÿ akar en w-
tannam ÿew-
-nÿ tagagÿa m-
egh ennenma-
-gaat : es es vegÿe ffel ew kerezthfaÿ-
-aat es kó̗wessen enghemet . M-
-ert mÿnden kÿ ÿdwezeÿtenÿ ak-
-arangÿa az ew lelkeet : el veztÿ
ewtet : az az . ez vÿlagon : Kÿ kedeeg
el veztendÿ ewtet : az az . ez vylag
zerent en eerettem : meg leelÿ
ewtet az az . ÿdwezeÿtÿ : Merth
mÿt haznaal vele ember . ha ba-
-tor mÿnd ez vÿlagot el nÿerÿe
az ew lelkeenek vezedelmeere . Es
mÿnemew valthsagot adhat em-
-ber az ew lelkeert . Mert ember
-nek ew ffÿa ÿewendew az wtolso
ÿteelettre ew attÿanak dÿczóseegh
-eben ew angÿalÿwal : Es akkoron
megh fÿzetÿ kÿnek mÿnd az ew //
eerdeme zerenth :-

{182a}
Zenth Ianosnak Ewange-
-lioma . Wgÿan ezen ÿn
-nepró̗l
Ez zenth Ewangeliomot ÿrtta megh
zenth Ianos Ewangelista kenÿweenek
tÿzen kettód reezeeben . Es leen eredetÿ
az ÿdóben mÿkoron ÿdwezeÿtenk Iesus
vona harmÿncz harom eztendós es kó-
-zel leeween ÿmaran ew zent halala-
-hoz . az az . A'' veegh vaczoran : meelʼʼ
ÿgheeknek elette wgÿ monda Iesus
ew zent tanoÿthwanÿ eleth . El ÿetth
az hora . hogÿ megh dÿczóÿtesseek em-
-bernek ew ffÿa : Hol oth wgÿ mond
Lÿraÿ Miklos doctor . wrwnk Iesus
xp̄us az ew zent keen zenwedeesee-
-nek ÿdeÿn megh dÿczóÿteteek mÿnd-
-eneknek elette kÿlemb kÿlemb czoda
teetelnek mwtatasa mÿath . Az feenes
napnak megh setetewleeseben . kew zÿk
-laknak egÿmastwl valo el romlasokban .
Az templom leellahanak meg fesleeseeben
Es fel tamadasanak . menÿben mene-
-tÿnek feenlew dÿczó̗seeghes latasaban
DE mÿerth mÿnden dÿczóseeges tÿzte
-sseeghet . Alazatossaghnak kel elól ÿar-
-nÿ / mÿnth zent ewangeliomÿ ÿgass-
-aagh tarttÿa . mondwan . vala kÿ enen-
-magaat megh alazÿa . ffel magaztatÿk
Azonkeppen ez maÿ zent ewangeliomba
ees . zool az ew keserw̋ keen zenwe-
deeseenek alazatos voltarol .. mondwā
ÿmaran kówethkózik az zent ewanᵐ .
AZ ÿdó̗ben . m
-onda Iesus
ew tanoÿth-
-wanÿnak : B-
ÿzon Bÿzon
mondom tÿn
-ektek . Ha az g-
-abonanak ew zeme az feldben es-
ween megh nem haland . enn-
enmaga marad : Ha kedeegh

{182b}
megh haland sok haznod teezen
Ha kÿ ew lelkeet zeretÿ el veztÿ .
ewteth : Es kÿ megh gÿewló̗lÿ ew
lelkeeth ez vÿlagon ; az erek eelettre
tarttÿa megh ewteth : Vala kÿ en-
-nekem zolgal . enghem kó̗wessen :
es a'hol en vagÿok . oth leezen az
en zolgam ees :/ Ha kÿ ennekē
zolgaland . megh tÿztesseÿtÿ ewtet
az en Atÿam kÿ menÿben vag
ÿon .:-
En Zerelmes atÿamffÿaÿ . Mÿerth anÿa-
zenth egÿhaaz ez maÿ napon emlekózÿk az
Dÿczewseeghes zenth Thamasnak martÿrom-
saagh zenwedeeseeról . Azert mÿ ees bÿz-
wan az ew zent malaztos eerdemeeben
lassok megh rÿwÿdeden : az ew zent ee-
-leteek kÿben dÿczeeretes mennÿen es fel-
-den / mÿnd Istennek . mÿnd embereknek elettek /
Mÿkoron azerth Bodoghsagos zenth
Thamas Angliaÿ belÿ kÿralnak wd-
-waraban lakozneek . Es sok zertelen dol-
gokath lathna az wdwarban . kÿk <..> ÿd-
wesseeghnek ellene volnanak : hagÿaa
el az wdwarth . es adaa ennen magat
Cantuariabelÿ erseknek bÿrtoka alaa .
kÿ hamar napon esperesttee tewee . es az
kÿralnak keerelmeeseere Cancellariossaa
teweek / hogÿ mÿerth bólcz vala . vÿselnee
gongÿaak az zenth egÿhaznak : kÿt az
kÿral olÿ ÿghen meg zerete hogÿ az er-
-seknek halala wtan . ewtet ersekkee te-
-wee ; Mÿnt kedeegh az letth vona ottan
nagÿ Iambor tekeelletes emberree val-
-toztataa ennen magaat : Es ottan cilici-
-ommal es gÿakortaa valo beÿteleessel
kezdee az ew testeet gÿettrenÿ : Az ew
zenth eeleteet kedeegh olÿ okossaggal
tÿtkollÿa vala : hogÿ mÿnden eelethben
hasonlÿa vala magaat eegÿebekhez .
Mÿnden napon tÿzen harom zeegh
eennek mossa vala meg labokat terden al-
-wan . xp̄usnak zerelmeert . es eetelnek
ÿtalnak wtanna . mÿndennek neegÿ
peenzth aad vala / hazokhoz terween .
Az kÿral kedeegh mÿndenben az ew

{183a}
Akarattÿara akarÿa vala ewtet haÿ-
-tanÿ az zent eegÿhaznak tó̗rweenÿe
ellen . Azth akarwan hogÿ mÿndden
zerzeeseketh kÿket anÿazent egÿhaznak
zabadssaga ellen . az ew elette valo pÿs
-pekek zereztenek vona ew ees Confirm-
-alnaa : kÿ mÿkoron semÿkeppen nem
teennee /. Mÿnd az kÿralnak . mÿnd
az wraknak eress haraghÿokban eseek
Annak okaert nagÿ zÿdalmassaggal ille
-teek az zent ÿambort . nekÿk orwnak ne-
-kÿk arwltatonak kÿaÿttyaak vala .. M-
ÿkoron azert megh ertette vona . hogÿ
sokan azon megh eskw̋ttek merth megh
akarnaak ewtet ó̗lnÿ : El meene elóttók
Es mene Romaban . Alexander papahoz
es onnan meene franciaban . Azonkez-
-ben az kÿral kÿlde romaban . hogÿ az
ew dolgaat Confirmaltathnaa . De mÿ
-nd keerelmeeseet . mÿnd kówethseegheet
megh wtalaak . Annak okaert nagÿ
haraghra reemw̋lween az zent ember
ellen : Ottan mÿnden ÿozaagaat el fo
-glaltataa . es mÿndden nemzethseeghet
zankÿ vettetee : Zent thamas kedeegh
mÿndden napon ÿmadvala mÿnd az
kÿraleert mÿnd az orzagheert / Egÿ na-
-pÿnapon . meg ÿelentee ewnekÿ wr
Isten . hogÿ haza keellene ternÿ . es zēt
martÿromsaghnak Coronaÿawal kelle
ne kÿ mwlnÿ . Heted eztendew wtan
azert ew tÿztÿben ÿewe mÿnden be
keseegghel / es nagÿ tÿztesseeggel haza
fogadaak ewtet . EEnnehan nappal ann
-ak elette mÿg martÿromsagot nē zen-
-vedett vona . Egÿ ÿffÿw mwleek kÿ
ez vÿlaghbol / Es chodakeppen esmeg ta-
-mada ffel . <es> wgÿ mōd vala hogÿ
mÿkoron meennÿeknek orzagaban
az zenteknek felssew karokban vÿte
-teth vona . lata otth az zent apostolok
-nak karokban eegÿ ÿress zeketh : Mÿ
-koron meg twdakozot vona raÿtta kÿ-
-ee vona . monda ewnekÿ Istennek
zent Angÿalÿa . hogÿ nemÿnemew
Anglÿaÿ nagÿ papnak tartanaak .
 Mÿkoron esmegh egÿ pap Iambor na-
ponkeed Azzonÿwnk marianak zol-
galnaa mÿseeth : Be vadolaak zent
Thamas pÿspeknek hogÿ semÿtwdo

{183b}
Vona . Es ottan el veewee papsagaat
Mÿkoron kedeegh zent thamas az enn-
-en Ciliciomaat akarnaa meg varro
-gathnÿ . es az ew agÿa alaa el reÿte-
-tte vona mÿglen alkolmas ÿdóót tal-
-alna ewnekÿ : Azzonkezbe Azzonwnk
maria ÿeleneek az papnak kÿnek zēt
thamas papsagaat el vette vala . es
monda . meenÿ el mongÿad azth . az
Erseknek . hogÿ az . kÿnek en zerelmeert
naponkeed mÿseet mondok vala . az
Ciliciomot kÿ eellÿen helÿet vagÿon
el reÿthween meg varrogatta . es
az veress zór fotot : kÿból meg foldoz
gatta . wgÿan ott hatta .. Az zenth az-
zon paranczollÿa azeert : hogÿ az athkot
kÿt reead vetet meg boczassa . hogÿ ke
-deeg zent Thamas ez dolgot mÿnd a-
-zonkeppen talaltta vona el chodalkodeek
raÿtta / Ottan azert meg oldozaa az pa
-pot . es parancholaa hogÿ ez dolgot tÿth
kon tartanaa . Mÿndenben azerth er-
-essen otalmazza vala . az <y>egÿhazÿ ÿ-
gassagot wgÿ hogÿ sem kerelmessel
sem fenÿeghetessel . nem enghed vala
az kÿralnak : Az kÿral azert azt lat-
wan meg haraghweek reea es ertte
kÿlde fegÿwereseketh hogÿ meg ólneek
ewtet vala hol talalnaak : Mÿko-
ron azt latta vona zent thamas . Ele-
ÿkbe kele es monda : kÿt kerestek ?
En ÿme hol vagÿok . mÿt akartok .
Mondanak azok : Azeert ÿettw̋nk
hogÿ meg ólesseel . es towabbaa ne
eelhess : kÿknek ottan monda . En az
wr Isteneert keez vagÿok meg halnō
az ÿgassagheert es az zent egÿhaznak
zabathsagaert : ha azert enghemet keres-
-tek . az wr Istennek hatalmawal . es
erek atok alat paranczolok tÿnektek
hogÿ eegÿebnek senkÿnek ne archatok
Wr Istennek kedeeg es azzonÿom zÿz
marianak . Es mÿnd az mennÿeÿ zen-
-teknek . Es zent dÿenes pÿspeknek
hagÿom es aÿanlom . az zent egÿhaz-
-nak mÿnden ÿgassagaat es zabath-
-sagaat . Azt meg mondwan reea
rohananak az kegÿethlen zolgaat es
az ew meg zenteltetót feÿeet agÿon
vaghaak . es azon egÿhaznak pagÿmon-
-toman kÿ ontaak az ew zent feÿeenek .

{184a}
Veleÿth : Es azonkeppen meene xp̄us
Iesushoz zent martÿromsaghnak korona-
-ÿawal : Mÿkoron ÿrnanak Ezer zaaz
hethwen eztendóben / az egÿhazÿ nee
-pek kedeeg mÿkoron az hallottaknak
mÿseÿeet zolgalnaak erette . Azonnal
az zent angÿalok mas felól az zenth
Martÿroknak Miseÿeket kezdeek el .
mondwan / Letabitur iustus in domino
Es az halwan az egÿhazÿ neepek
Wtannok <...> eenekleek mÿnd vee-
-ghÿg / es be ÿraak az zenteknek kózÿ
-ben / Azokra kedeegh kÿt ewtet megh
óleek olÿ nagÿ wr Istennek haragh
-ÿa zalla . hogÿ nekÿk ew kózzólók
ennen wÿÿok<k>ath . fogokkal el hara-
-palaak . nekÿk meg dÿheweenek
Nekÿk nagÿ kózweenÿesseeghbe esee
nek . Nekÿk el bolondwlanak . es m-
-ÿndenek nagÿ nÿawalÿassagwl vezÿ
-nek el .. Ennek felette ew zent ha-
-lalanak wtanna ees nagÿ sok czoda
teetemenÿekkel ÿelentee meg wr Ist
-en az ew zeretó zentÿnek eerdemes vol-
-taat : es dÿczóseegheet . mÿnemew tÿz
-tesseeghben vona az zentek kózót menÿek-
-nek zent orzagaban . kyt mÿ nekw̋nk
ees engheggÿen atÿa ffyw zent lelek .
az ew zentenek erdemeenek mÿatta
eerkkw̋l erekkee . Amen /
Zent Silvester papa
nak ÿnnepeeró̗l
Ez maÿ zenth ÿnnepnek Epistolaÿaat
es Ewangeliomaat meg talallÿatok
karaczon elót zent Miklos pÿspeknek
napÿaan : Ezen lewelnek elótte
Nÿagÿob aÿoÿtossaghnak okaert lassok
meg mÿnemew tÿztólendó elettel ee
-le ez vÿlagon . es mÿmodon meene
Wr Istennek zent orzagara . Ez dÿczó-
seeghes zenth Siluester papa . kÿnek
ew eeleteenek kezdetÿt es veeghezetÿt
zerzee es ÿraa megh . Cesarea belÿ
Ewsebius pÿspek . kÿt annak wtan-
-na . zent gelasius papa az egheez Con-
ciliomba . hethween kereztÿen pÿspek-

{184b}
-ek elót megh magÿaraztata . Wgÿ
olwastatik azert az ew zent eeleteben /
Bodoghsagos zent Siluester tamada
wr Istennek ÿsmeretÿ zerent Nemes nem-
-ból es Iambor atÿatwl anÿatwl . Es adak
Cÿrinos papnak ffel tartanÿ . kÿ ewteth
dÿaky twdomanra tanoÿtaa : Es zallas-
tartasth felette zeret vala . es mÿnden̄el
nagÿ zorgalmatossaggal zolgal vala ; Egÿ
napon ÿewe hozÿaa Egÿ Thÿmotheus
new̋ kereztÿen ember : kÿt eegÿeb nem
meer vala be foghadnÿ . mÿert hogÿ
kegÿethlen vona . Annak vtanna ezten-
-dó el mwlwan . martÿromsaghnak
koronaÿaat zenwedee xp̄usert : Aloÿth-
wan kedeegh Tranquillinos feÿedelem
hogÿ sok peenze volt vona . Es Siluester-
-neel maradot vona .. Es kÿ keeretee
tewle ha kedeeg kÿ nem adnaa . halalt
tennee eerte . Fogataa meg azerth zēt
Siluestert es kezdee keezereÿtenÿ hogÿ
aldozneek az Balwanÿoknak ; Mon-
-da ewnekÿ Zent Siluester . heÿt bo-
-lond . ez <eellÿel> eeÿel meg halz te
Es awagÿ akarod . awagÿ hÿnned
kel az Istent kÿt mÿ hÿzewnk . Vette
tee azert Siluestert az temlechbe / Es
Tranquillinos feÿedelmet hÿwaak eb-
-eedre . es az hallʼʼ tetemee akada meg
torkan / es anneera leen dolga hogÿ
eeffelÿ koron kÿ mwleek . Es nagÿ
sÿrassal ohaÿtassal masod napon tem-
-ethnÿ vÿweek . Zent Siluesterth ke
-deegh hozaak kÿ nagÿ eremmel az
temlechból / Olÿ nagÿ Iamborssaghban
tarttÿa vala magaat hogÿ meegh
az poganok ees felette zeretÿk vala
mÿnt attÿokat .-
Azonkezbe hala megh Melkÿas papa
Romaban . Es ÿollehet akarattÿanal
kÿl . teweek zent Siluestert papaÿa
Mÿndennek elette . Ottan mene zeghenÿ
vona Romasaghba . newóket be ÿrataa
egÿ kenÿben es mÿndennek gongÿaat
vÿselÿ vala / Towabba . zerdaat pen-
-teket es zombatot mÿndentw̋l hagÿa
beÿtelnÿ . Es Czeterteket wgÿ mÿnth
az vasarnapot ÿllenÿ : Mondanak
az ghereghek : ÿnkab ÿllÿk hogÿ az .

{185a}
Zombatot ewtód napon zolgalnaak /
Monda zent Siluester Az nem lehet
mert az zent apostolok wgÿ hattaak hog̋
az zombat . wrwnk temeteeseenek nap-
-ÿa legÿen . mert mÿkeppen mÿnden
vasarnap . wrwnknak fel tamadasa
napÿa . Azonkeppen az zombat teme-
-teese napÿa . Azth halwan reea en-
ghedeenek : De az cheterteknek ellene
mondanak hogÿ nem kellene akko-
-ron ÿnnepet zerzenÿ : kÿnek zenth
Siluester harom ÿeles okaat vetee /
Elezer . mert wrwnk Iesus azon nap
meent ffel mennÿeknek orzagaban .
Masodzor mert az ew zent testeeth
zent vereet akkoron zerzee es zente
-lee . megh : Harmadzor mert anÿa
zent egÿhaz . Az Crismaat azon napon
zentólÿ . Arra ees reea enghedeenek
Azonkezben Constantinꝰ Czazar ha-
borgathwan az kerezttÿeneketh : Zenth
Siluester papa mene kÿ Romabol . az
ew hozÿa tartozo papÿwal . es lako-
zÿk vala az hegÿben . Constantinos
czazarra kedeeg nagÿ poklossagot ve
-te wr Isten az kegÿetlenseegheerth .
Az Balwan Isten papÿnak azerth ta
-naczokbol gÿeÿtetee egÿbe harom ezer
Apro gÿermekeket / hogÿ ha azoknak
melegh veeregben meg feredneek
megh vÿgazneek . Mÿkoron azerth .
kÿ ment vona az herre hol az feredót
megh zeresneek : Eleÿbe keleenek
az apro germekeknek zÿleÿ . haÿokat
megh erezthween es nagÿ ohaÿtass
-al sÿrathwan es reekathwan az
ew magzattÿokat Aztlathwan Con
stantinos czazar monda . hallÿatok
es halgassatok meg o Romaÿak az en
bezeedemet .. Az Romaÿ feÿedelemsee-
ghnek meltosaga . ÿrgalmassaghbol
tamad : kÿnek ellÿen terwenÿe ees
vagyon hogÿ vala kÿ az hadban
germeket meg ólne ottan feÿeet ve
-nneek ertte / Mÿnemew nagÿ ke-
gÿethlenseeg lezen azert . hogÿ az
mÿ fÿwnknak azt teegÿek . kÿt
az ÿdeghennek meg tÿltottwnk . mÿ-
-keppen gÿózhetẃnk ÿdeghen nemzetet .

{185b}
Ha mÿn<de>nen magwnk az kegÿetlen
seeghtw̋l meg gÿeztetw̋nk ? Nam
mÿkoron az <yg.> ÿdeghen neepet meg
akarwnk gÿeznÿ . sok neepeknek ere-
ÿwel tehettÿek : mÿkoron kedeeg az
gonossagot es az bÿnt meg akarÿok
g̋eznÿ . ÿozagos mÿwelkódettel tehettÿek
Azert ember ennen magaban akkoron
gÿezedelmet vehet . mÿkoron az kegÿe-
sseegghel meg gÿezÿ az kegÿetlensee-
-ghet . Legÿen azert gÿezedelmes az
kegÿesseeg ez mastanÿ veer ontasba .
Mert az wgÿ vagÿon hogÿ mÿkoron
ember az kegÿesseeghnek zolgawl
alaa vetendy ennen magaat : hamar
mÿndennek wra lehet . ÿob azert
ennekem meg halnom . ez artatlan-
oknak egheesseghek meg tarthwan .
honnen . mÿnt az ew halalokkal egh-
eesseghet lelween ; kÿbe maga bÿzon-
-ÿos nem vagÿok / Azert hagyaa hog̋
az ew zÿleÿeknek az aprokat mÿnd
meg adnaak : es nagÿ sok aÿandeek
kal ewket meg aÿandekozwan nag̋
eremmel hazokhoz vÿtetee / Ennen
maga ees az Czazar hazahoz teree .
Azon masod eeÿel . zent peter . Zenth
paal az Czazarnak almaban nekÿ
ÿeleneenek mondwan .. Mÿeerth
megh retteneel az artathlanoknak
veerek ontasatwl . boczatot mÿket wr .
Iesus Cristus tehozÿaad . hogÿ tanaczot
aggÿwnk mÿkeppen meg kellÿen
vÿgaznod . Az Siluester pÿspeketh
kÿ az Sÿraptÿm newó hegÿben el
enÿezween lakozÿk . hÿwasd hoziad
ew teeneked egÿ vÿzes toot mwtat
kÿben ha haromzor belee martandod
magadat ottan mÿnden poklossagodbol
meg vÿgazol . Te kedeeg az Cristus-
nak azzal fÿzesseed meg . hogÿ az bal-
-wan templomokat mÿnd el tórÿed
Es zent egÿhazat rakass helÿeeben
es ez napsaghtwl foghwa ew zolgaia
leegÿ . Fel ebredween azert Constan-
-tinos czazar almabol .. ottan Siluester
papaerth kÿlde : kÿ azt velee hog̋ az
martÿromsagra hÿwattatÿk . Ottan azert

{186a}
Wr Istennek aÿanlaa mÿnd ennen /
magaat . mÿnd hozÿaa tartozokat . ÿnth
-ween ewket hogÿ eressek lenneenek
az zent hÿt mellet : kÿnek ÿewetelÿre
Constantinos Czazaar ffel kele es monda
ewrw̋lóm hogÿ hozÿaam ÿettel : zenth
Siluester papa ees kezene ewnekÿ . Es
megh bezeellee az ew almaat . votakeep
-pen . Es meg kerdee kÿk vonanak az
Istenek . kÿk ewnekÿ ÿelentenek vona
ZEnt Siluester pp felele hogÿ nem vol-
nanak azok Istenek . hanem Istennek
zent Apostolÿ . Es eleÿbe hozaa . zent pe
ter zent keepeet / ottan monda az Cza-
zaar hogÿ ollÿan kepw̋k valanak /
Zent Siluester azert ottan meg hÿw-
lee az czazaart . es egÿ hetÿgh valo
beÿtet hagÿa ewnekÿ . es hogÿ mÿn-
den temlóczóket meg nÿttathna : Mÿko
-ron azert az kerezth vÿzre ÿewt vona
nagÿ fenesseeg zalla oth ew reeaÿa
Es ottan meg vÿgazeek az poklossagh-
-bol es Cristus Iesusth meg lataa .-
Azon elssew napon azert eellÿen terw-
-eent zerze . hogÿ Az Cristusth tellÿes
Romassaagh ÿmadnaa . mÿnt bÿzon Ist
-enth . Masod napon : hogÿ vala kÿ az
Cristusth meg karomlanaa ottan megh
bÿntethneek . Harmad nap . hogÿ vala
kÿ kereztÿen embernek bozzwt tenne
mÿnden ÿozaganak hason feleetẃl m-
-egh foztathneek . Neegÿed nap . hogÿ
Czazaar Romaban . Azonkeppen . az Romaÿ
papa feÿe leenne mÿnd<den> ez vÿlag-
-nak . Ewtód nap : hogÿ vala <az>kÿ az
zent egÿhazba be fwthna .. senkÿ ne ban-
thatnaa .. Hatod nap . hogÿ senkÿ egÿ
hazat ne rakhathna . Az Romaÿ papan-
ak aldomasanaal kÿl vala meelÿ va-
-rasban Heeted napon . hogÿ az zenth
egÿhazaknak eppewletÿkre . ÿozaag ad
-asseek az kÿralÿ ÿozagbol . Nÿolczad
nap . hogÿ . az Romaÿ czazaar . zenth
peter eegÿhazahoz ÿeÿen Romaban . es
ott nagÿ sÿralom̄al vadollÿa megh
az ew bÿneÿt . Ezeket meg zerezwen
le fordoÿtaa palastÿaat . es kezeeben
ragadaa az asooth . Es mÿndennek el-
-ette el kezdee asnÿ az zent egÿhaznak
fondamētomaat : Es az tÿzen ket apostolok
-nak zamokeert tÿzen ket kosaar feldet vÿn
kÿ az fondamentombol ennen vallan

{186b}
Mÿkoron ez eellÿen dolgokat hallotta
vona Constantinos czazarnak annÿa
zent Elona azzon . kÿ az ÿdóben Betha-
-nÿaban lakozik vala : Lewelet kÿlde
ffÿanak romaban . Es dÿczeerÿ ewteth
hogÿ ellene mondot vona az balwan .
Isten ÿmadasnak . De eress meg feddee
hogÿ az sÿdok Isteneet el . meg fezwl-
tet ÿmadnaa .. Constantinos czazaar
esmegh lewelet ÿra ew annÿanak
hogÿ ÿewne hozÿaa az sÿdo doctorok-
-kal . ew . ees az kereztÿen doctorokat eló-
-we allathnaa . es vala meelÿ felnek
ÿgazb bÿzonsaga vona azt hÿnnee
Zent Elona azzon azert hoza el velee
zaaz . negÿwen egÿ bólcz sydo doctorok-
-ath . kÿk kózót tÿzen ketten valanak ÿe
-lesbek . Constantinos ees elówe allataa .
zent Siluester papaat az ew papÿwal
Es hagÿaak az ÿgaz latasth keth nagÿ
pogan bólcz doctoroknak . kÿk ÿgaz ÿtee
letet tenneenek kóztók : kÿnek newók
eeggÿknek vala Craton . masÿknak
zeenoffilus . Monda azert eggÿk az
bólcz sÿdo doctorok kózzól kÿnek vala
newe Abÿataar . Mÿert ezek harō .
Istent mongÿanak lennÿ . atÿat fÿwt
es zenth lelkót . Nÿlwan az tórwen
ellen ÿarnak . Kÿben meg vagÿon
ÿrwa . Lassatok mert twlaÿdon czak
en vagÿok es nÿnczen nagÿob Isten
en nalamnal .. Ha kedeegh az . Cristust
azert mongyaak Istennek mert sok czo-
dakat tett .. Az mÿ tórwenÿewnkbe
ees sokan voltanak kÿk sok czodakat
tettenek . azerth az Isten newót ma-
goknak nem twlaÿdonoÿtottaak . mÿkent
ez xp̄us kÿt ezek ÿmadnak : Erre zent
Siluester . ezenkeppen felelee / Mÿ
czak eegÿ Istent hÿzw̋nk es ÿmadwnk
de nem ollÿan eegÿesseeghben hogÿ
az zent ffÿanak eremeet tewle el
vennók . meelÿ zent haromsaghnak
zemeelÿeet az tÿnnen kenÿwetekból
meg mwtathatwnk Atÿanak azth
mongÿok kÿról proffeta . zool : ew hÿwa
enghemet . en atÿam vagÿ te ⁊c . fÿwt
kÿról azon proffeta .. En fÿam vagÿ te
zent lelket . kÿról azon mongÿa / Az
ew zaÿanak lelke mÿat . mÿndden .

{187a}
Eresseeghek vagÿon : Hol oth kedeegh
azt mondaa tegÿewnk embert az mÿ
zemelÿw̋nkre es hasonlatogwnkra / abb-
-an ees mÿnd az Istenseeghnek eeggÿess
-eegheet . mÿnd az zemeelÿeknek sokass
agaat kÿ ÿelentÿ / ÿollehet kedeeg az ze
-meelÿek harmak . leegÿenek . De maga
eegÿ az Isten ; hogÿ kedeeg azt mondod
mert eegÿebek ees sok czodakat tettenek
ÿrwan vagÿon hogÿ az keweelÿeknek
wr Isten mÿkoron ellenek aal : mÿke-
-ppen dathant es abÿront el sÿlleztee /
Ha kedeegh ez mÿ Iesus xp̄us wrwnk
ennen magaat Istennek mondotta . nā
sem vezedelem nem zallot reea . hanē
ÿnkab vala mÿt tett es mondot be
tellÿesettek : Azth halwan az bÿraak
mondanak : megh gÿeztetóthnek twggÿa
magaat Abÿatar . mert meegh okossagh
azt aggÿa hogÿ ha Isten nem volt vo-
-na az hallottaknak eeletet nem adha-
tot vona : Azt azert ffel felee . allathvan .
AZ masodÿk kÿnek ÿonas vala newe
eló̗we alla es monda : Abraham az
kernÿw̋l meteleesnek mÿatta ÿgazwlta-
-teek megh : Azonkeppen abrahamnak
ew wtanna valo ffÿaÿ ees annak
mÿatta ÿgazwltathnak meg . Azerth
vala kÿ azonkeppen fel nem vehendÿ
az kernÿw̋l meteleest / meg ÿgazwlhat
Reea felele zent Siluester es monda
twdnÿa ÿllyk mert Abraham az ker-
-nÿwl meteleesnek elette / volt kellem-
-etes wr Istennek . es hogÿ Istennek
barattÿanak hÿwattatot leegÿen ./-
Azert nem az kernÿw̋l metelees zentel-
-tte megh ewtet .. De <y> az ÿgassaag es az
hÿt tette kellemetessee wr Istennek ele-
-tte Azert nem / meg ÿgazwlasra . De va-
-laztasnak okaert erdemlee az kernÿwl-
meteleesth : Ezth . meg gÿezween /-
Az harmadÿk elówe alla . kÿnek vala
newe . godolÿas . Es monda . Mÿkeppen
lehet az tÿ xp̄ustok Isten : ha azt mon-
gÿatok hogÿ zÿletet . meg keseerteteth
el arwltatot . rwhaÿabol kÿ foztatot
meeregghel ÿtatot : meg ostoroztatot
meg ó̗letót es el temettetót . mÿwel
mÿnd ezek az Istenben nem lehethnek
Reea felele zent Siluester es monda .
Az tÿ ÿrastokbol meg bÿzonÿoÿthattÿok
mÿnd ezeket az Cristosrol ÿrwan len-
-nÿ . Az ew zÿleteeseeról wgÿ mond .

{187b}
Isaÿas ꝓptha . ÿme zÿz ew meheben fogad ⁊c .
Az ew keesertetÿról . Zakarÿas ꝓptha . latam
az nagÿ Iesus papot . alwan az angÿalnak
elótte . Es az Sathan all vala ew ÿoghÿara
hogÿ ellenkódneek ewnekÿ ⁊c : Az ew el
arwltatasarol . zent dauid / kÿ az en kÿ-
-nÿeremet eezÿ vala . vezedelmet gondola .
en ellenem .. Az ew mezeÿtelenseegheról
Azon . meg oztaak ewnkóztók az en rwha-
-mat . Az<.> ew meeregghel ÿtatasarol
Azon . Adanak ennekem meerghet eennē
Az ew meg kótózeeseeról // Ezdras / megh .
kótózeetek enghemet . nem mÿnt atÿa-
-tokat kÿ meg zabadoÿtaalak tÿteketh
egÿptomnak feldeeból . az ÿteeló bÿronak
Zekÿ elót fel keÿaÿthwan meg alaza-
tok enghemet . ffel fÿgghezthween az
faara . el arwlatok enghemet : hogÿ
kedeegh el kel vala temettethnÿ wgÿ
mond rola Ieremÿas / az ew el teme
-teeseben ffel tamadnak hallottak . Mÿ
koron azert Godolÿas semÿt reea nem .
felelhethne . fel felee allataak azt ees .
AZ Neegÿedÿk kÿnek / wram / vala
newe elówe alla es monda : A''mÿne
-mew dolgokat eegÿebekról ÿrtanak es
mondottanak az proffetaak Siluester
mÿnd az ew Cristossarol velÿ . De bÿzo
-nÿoha meg / hogÿ ew rola mondassanak
Reea felele zent Siluester es monda
Aggÿ azert eegÿebet kÿról ezek<.> monda-
-ssanak : Ottan monda Constantinos
Chazaar / ha eegÿebet nem adhatand
twggÿa magaat meg gÿeztethnek lee
-nnÿ / mÿkoron nem tehethnee . fel felee
allataak : azth ees ..-
Ewtódÿk kÿnek doeth vala newe eló-
-we alla es monda .. ha dauidnak
nemzeteeból ez xp̄us zÿletet . es meg
zentóltetót mÿkeent mondod . azerth
nem ÿllet vona ewnekÿ megh ke-
-reztelkódnÿ hogÿ esmegh meg zentel-
-tethneek . Reea felele zent Siluester
es monda . Mÿkeppen az Kernÿewl .
metelees<th> xp̄usnak kernÿw̋l metelee
-seeben veeghet veet . azonkeppen az mÿ
kerezthseegewnk xp̄usnak . kerezthseeghe-
-ben meg zenthóleesnek . kezdetet vetth .
Annak okaert . nem azert kereztelkódót
megh . hogÿ meg zenteltetót vona . de
hogÿ meg zentólne . kÿ mÿkoron vezteg-
lenee . Monda Constantinos czazar .
Nem vezteglene doeth . ha vona mÿt
ellene felelne . azt es fel felee allataak

{188a}
Annak wtanna Az Hatodÿk kÿnek / kw-
-sÿ vala newe monda . akarnook megh tw-
-dnÿ hallanÿ : hogÿ Siluester az zÿznek
zÿzen valo zÿleeseet . meg magÿaraznaa
mert lehetetlennek lattatÿk mÿnekw̋nk
Reea felele zent Siluester es monda . Az
feld kÿból Adam zerezteteek zepletelen
vala es zÿz . mert emberÿ veernek ÿ-
tallÿara az ew zaÿaat meg nem nÿtot-
-ta vala .. Sem az tewÿsk<nek> teremtees-
-nek atokÿaat reea nem vette vala .
Sem megh holth emberÿ testhnek teme-
-teese nem vala . Sem az kÿgÿonak
eelederre nem hagÿatot vala ; De mÿ-
-koron mÿnd ezek meg tellÿesettek vo-
-na / zÿkseegh leen esmeg / az zepletelen
zÿz mariatwl wÿ Adamnak zÿlethnÿ
Hogÿ mÿkeppen . Az kÿgÿo . az az a'' Satan .
Az zÿz feldból zÿletet embert meg
gyózee . Azonkeppen az mas zÿztw̋l zÿ-
-lethnek mÿatta meg gÿó̗ztethneek . Es
mÿkeppen az elsew Adamot meg gÿózee
kewansaghnak es torkossaghnak mÿatta
paradÿczomba / Azonkeppen az masÿk
Adamtwl meg gÿóztethneek . beÿtelw-
-een az pwztaban : Azt ees meg gÿ-
-ezween ffel felee allataak ..-
Az hetedÿk kÿnek Benÿamÿn vala
newe elówe alla es monda . Mÿkeppē
lehet az xp̄ūs Istennek ffÿa / kÿt mon-
-dotok hogÿ az Sathan anneera keseer-
-tet hogÿ ehsseegnek mÿatta . kezereÿte-
-thneek az kóweket kÿnÿrre valtoztath-
-nÿ / Es neha az templomnak magassa-
gara emeltethneek / Neha az nagÿ he-
-gÿnek teteÿre vÿtethneek / Es kezereÿ
-tethneek az erdeghet ÿmadnÿ / Monda
Arra Siluester / Mÿkeppen adam hal-
-wan az erdeghnek bezeedeet es ÿntee
-seet meg czalateek mÿatta . Azonkeppē .
xp̄us es halwan azon erdeghnek bezee-
-deet de meg wtalwan ewtet . annak
-okaert . nem gÿezhetee meg ewtet / Mÿ
kedeeg nem mongÿok wgÿ mÿnt Isten
meg keeseertetóthnek lennÿ . De mÿnth
ember . Annak okaert kedeeg harom-
zor keeserteteek meg hogÿ <.> mÿ tewl-
-w̋nk mÿnden keesertetóket kÿ rekezte-
-ne / es gÿózódelemre modot adna . es re-
-gulaat mÿ modon a'' mÿ ellenseeghw̋nk
et meg gÿózhetnóók : Ezth ees megh
gyózween fel felee allataak /-

{188b}
Nÿolczad kÿnek Aroel vala newe
monda . Az nÿlwan valo dologh . hogÿ az
Isten mÿndenben felette tekeelletes . mÿ zÿk-
seegh volt azert ewnekÿ . hogÿ emberben
ÿewne es zÿlethneek . Es mÿkeppen lehet
hogÿ az Cristus ÿghe leegÿen . de az<erth>
ees nÿlwan vaÿon hogÿ bator ffÿa leg̋en
az Istennek . De meeg ees nem lehet atÿa
Ha azert atÿanak mondatÿk : haat valto-
zando . az isten es nem tekelletes /.-
Reea felele zent Siluester es monda .
Az fÿw ÿdónek elette mondatÿk zÿlettet-
-ween atÿatwl . hogÿ teremtenee <azoka> azt
kÿ nem vona . Es ÿdóben zÿletet anÿa-
-tw̋l hogÿ meg eeleztenee azokat kÿk el
veztenek vala : kÿ ÿollehet czak az ew
zent ÿgheeÿewel meg tehette volna : De
zent halalawal meg nem valthatta vo-
-na . ha emberre nem leth vona .. Az ees
nem leen tekeellethlenseeg de ÿnkab tee-
-keelletesseeg : mert az ew istenseegheeben
nem vala alkolmas az zenwedeesre /
Atÿa wr Isten kedeeg mondatÿk mÿnden-
-koron atÿanak lennÿ . mert mÿndenkoron
az ew ffÿa volt . Mert az ew ffÿa /
ew ÿgheÿe . ew bólczesseeghe . es ereÿ es
ÿozaga : ha kedeeg mÿnd ezek voltanak
az Istenseeghben . hogÿ mondhatod ÿdózerent
lennÿ az ew atÿasagaat // ezt ees meg
gÿezween . ffel felee allataak .-
Az kÿlenczedÿk kÿnek Iwbal vala
newe monda . Az nÿlwan vagÿon . mert
Isten . az hazassagot meg nem athkozta .
de ÿnkab meg aldotta : mÿ oka azert hog̋
az Cristusth kÿt ÿmattok hazassaghbol
twggÿok zÿlethnÿ . es tÿ tagaggÿatok
kÿt czak azert teezÿtek hogÿ az hazassagot
meg wtaltassatok : Es mÿkeppen mongÿa-
-tok hogÿ meg kesertetót . ha hatalmas
zenwedhetót . ha Istenÿ eró / ha wgÿ
vagÿon . haat egÿk Istennek ffÿa / az
masodÿk . az zÿznek ffÿa / ha kedeegh
azt mondod hogÿ zenwedet / az Istensee-
ghnek serelmeenel kÿl nem lehetót
Rea felele Zent Siluester . es monda .
mÿ nem mongÿok xp̄usth zÿztw̋l zÿle
-tóthnek lennÿ . hogÿ az hazassagot karhoz-
tathnook . De hogÿ az zÿz zÿleeseenek
ew nagÿ meltosagaat tÿztóllÿók . mert
az zÿz kÿ xp̄usth zÿlte hazassagbol zÿletet
Es meg keseertetót . hogÿ mÿnden keseerte-
-tóket meg gÿózne . keent zenwedót / hogÿ

{189a}
mÿnden keenókat alaÿa haÿtana . halalth .
zenwedót hogÿ az halalnak hatalmaat
megh ehnÿhtenee : Az Istennek kedeegh
es az zÿznek ew ffÿa egÿ xp̄uss :. Azert
wgÿ mÿnt Isten lathatatlan es zenwed-
hetetlen . Wgÿ mÿnt ember . latando es
zenwedendó leen : Azt halwan az ees
fel felee alla ..-
Az tÿzedÿk kÿnek thara vala newe
monda . Bÿzon̋oha meg siluester ezth
Monda zent Siluester / Mÿkoron az
faat le vaghÿaak . kÿt az nap ffeene eer .
Az ffa / ÿollehet a'' vagasth zenwedÿ . de
az napnak feene es vÿlaga semÿth
serelmet nem zenwed . Azonkeppen az
Cristusban az emberseeg zenwedwen . az
Istenseeghnek semÿ nÿomorwsaga nem
letth . azt ees fel felee allathwan .-
Tÿzen eeggÿedÿk kÿnek Sileon vala
newe monda . ha az te Cristusodrol . mō-
dottaak ezeket az reeghÿ proffetaak ; Ez ee-
-llÿen nagÿ mewethseeghnek zemeerem-
-seeghnek es halalnak . akarnook okaat
hallanÿ Rea felele zent Siluester es
monda . Ehezeek . hogÿ mÿnket meg elegh-
ó̗ÿtene . zomehozeek . hogÿ az mÿ lelkÿ za-
radsagwnknak venereeket zolgaltathna .
meg keseerteteek hogÿ mÿnket mÿnden
keseertethból kÿ zabadoÿtana / meg fogat
-tateek hogÿ mÿnket erdeghnek fogsaga-
-bol kÿ mentene . meg mewetteteek . es
kótózteteek hogÿ mÿnket <h>az atoknak
kóteleeból . kÿ odozna .. meg alaztateek
hogÿ mÿnket ffel magaztathna .. megh
foztateek . hogÿ az mÿ artatlansagwnk-
-nak mezeÿtelenseegheet . ew zent ÿr-
galmassaghnak rwhaÿawal be fedeznee
tówÿskkel koronaztateek . hogÿ mÿnketh
az paradÿczombelÿ . zeep vÿragokkal ko-
ronazhathna :. meg fezeÿteteek . hogÿ
az fanak gonoz kewansagaat kÿ mÿat
az elssew ember meg czalateek . el
karhoztathnaa .. meeregghel es eczettel
ÿtateek . hogÿ mÿnket az teÿÿel es me
-zzel folÿo feldnek erekseeghere be vÿ-
-nnee . halalth zenwede . hogÿ mÿnket
halhatatlannaa . tennee / el temetteteek
hogÿ az zenteknek temeteeseket megh
zentelnee / ffel tamada . hogÿ az hallot
-takat ffel tamaztanaa .. Menÿbe mene
hogÿ az menÿorzaghnak kapwÿaath
meg nÿthnaa / ÿlee ew zent attÿan-
ak ÿoghÿara hogÿ az ew hÿweÿnek

{189b}
Kenÿergheeseket meg halgathnaa : hogÿ
ezeket hallottaak vona zent Siluester za-
-ÿabol . ottan mÿndnÿaÿan . mÿnd az
Czazaar . mÿnd az bÿraak es mynd az
zÿdook nagÿ eremben leenek dÿczeerw-
een az wr Istent Az tÿzenkettódÿk
kedeegh kÿnek zamrÿ vala newe . nag̋
haraghra remewle es monda / Chodalok
raÿtatok oh belczesseeghes sÿdo doctorok
es bÿraak hogÿ ez eelÿen kerengheesek
-nek hÿztek : es az istenÿ hatalmassagot
emberÿ okossaggal . hÿzÿtek meg foghat-
-nÿ . De zennÿenek meg az bezeedek
ÿeÿw̋nk teetemeenre Felette bolondok
mÿnd azok kÿk az meg fezw̋ltet ÿma-
-ggÿaak / Mert en twdom az mÿnd-
-en hato wr Istennek neweet .. kÿnek
ereÿt . sem az kówek el nem bÿrhattÿak
Sem eegÿeb teremtet allathnak nem
ÿllÿk ÿng̋en czak hallanÿ ees / Es hog̋
ÿgazat hÿggÿetek mondanom . hozÿatok
egÿ kegÿetlen fene twlkot ede . Es mÿ-
-koron az fÿleewel hallangÿa az nag̋
neweth . leghottan meg hal . Monda
Zent Siluester : Mÿkoron es mÿkeppen
hallottad es tanwltad te az newet ?
Zamrÿ monda . Nem ÿllÿk teeneked
az ÿstenÿ dolgot meg twdnod . kÿ az
Sÿdoknak ellenseghe vagÿ / Elówe ho-
zaak azert az twlkot . kÿt zaaz ember .
nehezen tarthat vala . kótózween . Es
mÿnt Zamrÿ fÿleeben swggot vona .
ottan az twlok feneket ffel eseek es
kÿ mwleek . nagÿ ordoÿtassal . Ottan
azert az sÿdook nagÿon ffel keÿaÿtan-
ak . mondwan . Es Siluesternek Bozz-
wt teeznek vala ; Kÿknek monda
zent Siluester . Twggÿatok hog̋ nem
Istennek neweet mondaa . <De> az gon-
-oz erdeghnek neweet newezee : Mert
az en Istenem Iesus xp̄us . nem czak
az eelóket ólhetÿ meg de meeg az meg
holtakat ees ffel tamazthattÿa / ha azert
akarÿa hogÿ hÿggem . mert nem erde
ghnek neweet neweztee . mongÿa es-
-megh es eelezÿe meg kÿt meg ólth
Mert wgÿ vagÿon meg ÿrwan az
Istenról . En kÿt akarok meg ólók . es
kÿt akarok meg eeleztek . ha kedeegh

{190a}
Nem tehetendÿ nÿlwan twggÿatok . hogÿ
az gonoz erdegh neweet newezte es nem
Isteneet kÿ az eelót megh ólhetÿ . az hall-
-ottat ffel nem tamazthattÿa . Mÿkoron
azert a'' bÿraak . Zamrÿk reea kezereÿte-
-neek . monda . Tamazÿa ffel ÿnkab
Siluester : az nazarathbelÿ Iesus xp̄usnak
neweeben . es ottan . mÿndnÿaÿan ew
benne hÿzw̋nk : twggÿatok azt hogÿ
ha meegh zarnÿon ÿarhathna ees . De
ezt soha nem tehetÿ : Ez bezeedre mȳd
reea haÿlanak az sÿdo doctorok : Ottan
azert zent Siluester papa . ÿmaczagot
teen . az wr Istenhez . es az twloknak kÿ
megh holt vala fÿleehez haÿla es mon-
-da / halalnak es vezedelemnek newe
mÿkent be mentel ez twloknak fÿlee-
-ben / azonkeppen meg kÿ menÿ . az mÿ
wrwnk Iesus xp̄usnak paranczolattÿa
mÿat / kÿnek neweeben mondom teen-
eked twlʼʼok tamagÿ ffel : es meenÿ az te
nÿaÿad kózzee . mÿnden zÿlÿgseegghel .
ottan ffel kele az twlʼʼok es el meene az
ew nÿaÿaban . Azonnal . az kÿralne
azzon . zent Elona . az bÿraak . az docto-
-rok es mÿnd az teb neepek kÿk ott .
valanak ez vetekódesen ez zent hÿttre
tereenek es meg kereztelkódeenek .:
Annak wtanna egÿ kewes nap el mwl-
-wan mondanak . az papÿ feyedelmek az
Czasarnak / Felsseeghes czazaar . az saar-
-kan kÿ az verembe vagÿon / az napsag
-twl foghwa hogÿ az hÿtet ffel vetted
harom zaaz embernel tebbet ólth megh
az ew lehelleeseewel . naponkeed .-
Tanaczot tarthwan azert az czazaar
zent . Siluester papawal rola .. monda
En wrwnk Iesus xp̄us neweenek ere-
-ÿwel meg zentetem / feleleenek az papÿ
feÿedelmek hogÿ meg terneenek ha azt
tehethnee / Mÿkoron azert zent Siluestʼʼ .
ÿmathkozot vona Nekÿ ÿeleneek zent
peter apostol . mondwan .. Mÿnden ba-
torsaggal zaal le az Sarkanhoz az ve-
-rembe / te . az keth papokkal kÿk veled .
vannak :. mÿkoron hozÿaa ÿwtandaz
ezenkeppen mongÿ ewnekÿ . Az mÿ w-
rwnk Iesus xp̄us . kÿ zÿztw̋l zÿleteek m-
-eg fezeyteteek . es el temetteteteek .. ffel
tamada es ÿl atÿanak ÿogÿara . Ez ÿe-
wendó eleweneket es holtakat ÿteelnÿ
The azert Sathanas wgÿan ezen helÿen

{190b}
varÿad mÿgh el ÿewend ÿteelnÿ / Es kóssd
be zaÿaat fonallal . es ollÿ gÿerwel kÿn
kerezth vagÿon . peeczeteld meg fewlw̋l /
Annak wtanna . egheezzen es eppen en hoz-
-ÿaam ÿewtók . Es az kÿnÿereth . kyt tÿnek-
-tek zerzettem . ezÿtek :. Lee zalla azert zent
Siluester papa . az keth papokkal kyt vele
valanak . az veremnek fenekeere . zaaz
eethwen garadÿczon . keth zeweethnekeket
vÿween ew elótte . Es ottan az Sarkan-
nak zola . es be kótee ew zaÿaat : Es
mÿkoron fel ÿetth vona talala ket erden-
gheseket az verem zaÿan holt elewene-
newl . az Sarkannak dohoss lehelletÿ
mÿat . kÿt azt keesertÿk vala ha le
zallananak : Es azokat ees egheesseggel
kÿ hozaa vele . kÿk nagÿ sok zamtalan .
neepekkel . ez zent hÿttre tereenek :.
Ezenkeppen Romassaag kethkeeppen valo
halaltwl zabadwltateek meg ;-
Annak wtanna zent Siluester papa
halalara ÿwthwan . Az eegÿhazÿ ne-
peket ez haromra . tanoÿtaa / Elezer
hogÿ zent zeretethben eelneenek . M-
-asodzor . hogÿ zent egÿhazat zolgalma-
-tossaggal otalmazaat .. Harmadzor
hogÿ az Istennek ÿohaÿt : az dÿhess
farkasoktwl otalmaznaak . Az wtan
nagÿ bodoghsaggal kÿ mwleek . azon
ÿdóben . mÿkoron ÿrnanak . <Ewth> harom
-zaaz harmÿncz eztendóben ..-
Eth el kezdetÿk Remete
zent palnak eelethe
DIchóseeghes Remethe Zent
palnak eeleteet ÿrtta
meg . Zent Ieronimos
Doctor . czodalatos es bólcz
twdomaanÿal / Az ÿdóben
mÿkoron ÿrnanak zÿ-
-letethnek wtanna . keth
zaaz . ewthwen haat eztendóben / Decius
Czazaarnak wrasaga alath . mÿkoron
nagÿ mondhatatlan nagy haborwsaag
vala ez vÿlagon az kereztÿenek ellen .
Az ydóben ez zent paal vala tÿzen
haat eztendós germek . es deakÿ bólcze-
-sseegben twdos es ertelmes / kynek ew
zÿleÿ kÿ mwltanak vala . es czak eg̋

{191a}
hazas nennÿeewel maradot vala megh
ew attÿanak ÿozagaban / De ÿrasnak bÿ-
-zonsaga zerent . mÿre nem kezereÿt pen-
-znek ew athkozot telhetetlen keewansa-
-ga . kezdee ewtet / az ew nennÿeenek
wra haborgathnÿ es halarra keresnÿ
hogÿ mÿwel . mÿnd az tellÿes ÿozag
reea maradhathna / Mÿkoron azt az
ÿffÿw ezeeben vette vona : meg rettene
raÿtta / es el hagÿwan mÿnden ÿoza-
gaat : futameek az hegÿekbe es el en-
-ÿeztee ennen magaat / hogÿ senkÿ m-
-egh ne lelnee . mÿgh az haborwsagh-
-nak veeghe lenne / es <az> ott zolgall-
-ÿa es ÿmaggÿa vala naponkeed az
wr Istenth : De mÿkoron ezeeben vette
vona wr Istennek zent malazttÿa mÿ-
-at ez vÿlaghnak el mwlando voltat
es vezedelmeet : kezde lassan lassan /
towab . es bellÿeb . az pwztaban meen-
-nÿ / Talala eggÿw̋t egÿ kew zÿkla
zakadasth . kÿnek alsso reezeeben . egÿ
zoross odwth . kÿnek aÿtaÿan egÿ
nagÿ kew vala tamazthwan : Mÿko-
-ron azt el tazÿtotta vona . egÿ kÿs h-
-aÿlokot . mÿnt egÿ kÿs kamoraat talala
belól benne . kÿnek semÿ pallasa nem
vala fewlw̋l . de czak . reeghÿ palma
faknak agaÿ haÿlottanak vala reea .
meegÿ kew zÿklanak alatta . egÿ kÿs-
-ded kwth ffew ees zarmazÿk vala : Ez
helth azert zent paal meg kewana
es meg zeretee / Es lakodalmwl va-
-laztaa maganak ; Oth azert naponked
eeÿel es nappal . ÿmathkozÿk vala .
Beÿtel vala : mÿkoron meg ehezet vo-
-na az palma . fanak gÿmelczeewel
eel . vala . es az kwthfewból ÿzÿk va-
-la . rwhaat kedeegh . es nÿwgodalom-
-ra valo agÿat az palma fanak lewe-
-leeból zerzet vala : Azonkeppen ez bod-
-ogh ember . nagÿ eedes angÿalÿ eeleth-
ben eele holtÿk . Mÿkoron azert zaaz
tÿzen harom eztendóket telteth vona .
Mas pwztaban . Bodoghsagos zent An-
-tal es tarth vala penitenciat az ew
tanoÿthwanÿwal : ÿmaran tÿz hean
zaaz eztendeÿglen / de nem twggÿa va-
la zent palth az belssew pwztaban
angÿalÿ eletet tartanÿ / EEllÿen ne-
mew gondolattÿa eseek ewnekÿ . hog̋
ewnalanaal . sem elssew . sem ÿob . re-
-methe nem vona az pwztaban / Es
mÿkoron nÿwgoneek . meg ÿeleneek

{191b}
Ewnekÿ . hogÿ ewnalanaal az belsew
pwztaban ÿob vona : Es hogÿ meg keelle-
-ne ewtet latogathnÿ : Ottan mÿnth
meg verradot vona . egÿ estapot veen
kezeeben . es el erede meg keresnÿ .
mondwan ennen magaban . hÿzem
Istent . hogÿ az ew zolgaÿaat ennekē
meg ÿelentÿ . kÿt meg ÿg̋eerth . Mÿko
ron azert meenne az pwztaban az elssó
napon . sok czoda lelkes allatokat talala
elól . nekÿktẃl meg reetten vala . nekik
Isten akarattÿabol wtat mwtathnak
vala ewnekÿ : es semÿben bÿzodalma
nem hanem czak wr Istenbe es az zēt
kerezthnek ÿegÿeeben : Masod napon .
meg azon keppen : Annak wtanna ÿw-
ta egÿ nagÿ seeteet es homalÿas pwz-
-taban . mÿnt ha eeÿ vona .. Mÿko-
ron menne az setethben . es zenetlen ÿ-
mathkozneek gÿakortaa meg akad
vala . az kewekben laba . mert nem
laat vala ÿng̋en howa leepnÿ / ees /
es nagÿ zerghees teezen vala . Lata
azonkezben egÿ kÿsded vÿlagossagot
es kewannÿa vala ha oda eerhetne /
Bodoghsagos zent pal azert hallaa .
meg az zerghees . es ottambe meene
Cellaÿaban es be zeeghezee az Cella
aÿtaÿaat / Mÿkoron zent Anthal
oda ÿwtot vona . zerghethnÿ . es keer
-nÿ kezdee hogÿ meg nÿthnaa ew-
nekÿ mondwan . kÿ leegÿek en . hon-
nan es mÿerth ÿettem / ÿol twdod
Twdom hogÿ nem erdemleneem az
te zÿnedet lathnÿ : De maga mÿnd ad-
-dÿglan sem meegÿek el eennen . mÿg
nem latom ; mÿre tawoztacz el enghe
-met kÿ az bestÿeket be fogadod .
Meg kerestelek es meg leltelek . A-
zert zerghetek hogÿ meg nÿssad ennekē
ees : ha kedeeg nem erdemlem . eeth
halok meg aÿtood elót hÿzem awag̋
testemet temeded el . Mÿkoron ezen-
-keppen kenÿereghne zent Anthal . fele-
le ewnekÿ onnan belól zent paal .
Wram .. senkÿ semÿt wgÿ nem keer
hogÿ fenÿeghesse / te kedeeg fenÿegheth
ha meg nem nÿtom / noha megh
halandohoz ÿettel . Annak wtanna
nagÿ eremmel meg nÿtaa ewnekÿ
Ottan azert mÿnt egÿ masth lataak .

{192a}
Egÿmasth megh óleleek es apolgataak
nagÿ Istenÿ zent zeretettel .. Es mÿkoron
wr Istennek halaat attanak vona . le
ÿleenek . Es monda zent paal . zenth
Anthalnak : ÿme kyt nagÿ faraczagh-
gal kerestel . ez meg rotadando <veeg.>
testhnek veenseegheet : az the veensee-
ghed el temethÿ . <l> ÿme latod ez emb-
-erth . kÿ hamar porraa leezen . Es
mÿkoron oth eedessdeden / bezeelleneenek
Azonkezben ÿewe egÿ hollo hozÿaiok
es egÿ egheez Cÿpoot hoza ewnekÿk
es el meene ez kedeeg vala Istennek
Angÿala / Es monda zent paal . ÿme
En zerelmes atÿamffÿa . az wr Isten
ebeedet kÿldet mÿnekw̋nk / ÿme melʼʼ
kegÿes . es ÿrgalmas az wr Isten . ÿm-
aran hathwan . eztendeÿ vagÿon
mÿ wlta mÿndenkoron ffel ffel cÿpot
erdemlettem . De ÿme az te ÿeweteled-
-re meg ketteztette wr Isten . az eeledelt
Azert halaat adwan wr Istennek
azon le ÿleenek az kwth vÿznek fe
-lette / Es vetekódees leen kóztók . kÿ zegh-
-nee meg az kÿnÿeret / zent paal ke-
zereÿtÿ vala zent Anthalt . mondwan
mert wr Isten ew erette tette vona
az czodaat .. Zent Anthal kedeegh .
vÿzon ellen /. mert mÿert nagÿob es
veeneb vona ewnekÿ kellene megh
zeghnÿ : mÿkoron mÿnd kettónek kezee
be vona az cÿpoo . ottan hason kettee
valeek . es kÿnek mÿnd egÿ reez ÿw
-ta benne / Es mÿkoron ewttek ÿttak
vona / Azon eeÿet nagÿ Istenÿ es me
-nnÿeÿ edes zobezeedben vÿveek kÿ .
Mÿkoron az nap ffel tamadot vona
Monda . zent paal . zent Anthalnak .
meeg reeghen twdom vala . zerelmes
atÿamffÿa . hogÿ ez tartomanÿokban la-
-kozol .. Reghen meg ÿgÿeert vala tegh-
-edet ennekem az wr Isten . De mÿert
ÿmaran el ÿewe az ÿdó hogÿ el nÿ-
-wgoggÿam /. Es kÿt koronkeed kewa-
-nok vala . az az . kÿ feslenem es wr
xp̄ussal lennem ; ÿmaran czak keel
az ÿgassaghnak koronaÿaat . ennekem
megh adnÿ . The azert wr Istentw̋l
boczattattaal en hozÿaam hogÿ ez ze
ggeen testeth be fedezÿed ffeldel ; Halw
-an azert ezeket zent Anthal . el faka-
da sÿrwa . es nagÿ ohaÿtassal keerÿ
vala hogÿ ne hadnaa el ewtet . De

{192b}
Fogadnaa tarsswl ewtet wr Istenhez
mennÿ . Monda zent paal ewnekÿ
Nem kel teeneked azt keresned a''mÿ tÿed
De a''kÿ masee . ÿllÿk azert hogÿ meeg
sokakat gÿeÿcz te : az te peldadnak mÿ
atta . az Idwesseeghnek wtara . Es wg̋
ÿeÿ wr Istenhez . De ÿnkab keerlek
meenÿ el . hozd ede az palastot kÿ tee
neked Athanasius pÿspek adot / hogÿ
takarÿad be velee az en en halando teste-
-meth . Azt kedeeg mondaa zent paal .
nem hogÿ zÿkseegh vona reea .. De
hogÿ az ew halalanak keserw̋seeghe
kÿnnÿeb lenne . mÿkoron senkÿ nem
vona vele / Azt halwan zent Antal .
es el ameelkodwan raÿtta honnan .
azt twdnaa . Lathwan azert hogÿ wr
Isten vona az emberben : nem meree
semÿt ellene zolanÿ . De nagÿ sÿrassal
meg apolgataa mÿnd zemeÿt . zaÿaat
orczaÿaat es kezeÿth el mene hamar-
saggal . az Calastromba honnan ÿewt
vala : Mÿkoron az keth fraterek ele
-ÿbe kótenek vona . kÿk ewnekÿ zok
-tanak vala zolgalnÿ . mondanak . hol
ÿaraal edÿglen tÿztólendó atÿank /
Monda . ÿaÿ ennekem bÿnesnek . mert
meegh hamÿs barath newet vÿselek
Latam ÿllÿesth . es Ianosth az pwz-
taban . Es paalth paradÿczomban
Es mÿkoron kerdeneek mÿ dolog vona .
monda . zolasnak ÿdeÿe . vezteghseeg-
nek ees ÿdeÿe vagÿon / Es ffel vee
ven az palastot esmeg wtra . erede
mÿkoron masod napnak harmad ho-
raÿa vona . ffel tekeente az eghre . Es
lata az zent Angÿaloknak kózótte . zent
proffetaknak es apostoloknak sereghek-
be . zeep feÿer fenesseeghben palth . me-
-nÿorzaghban ffel vÿnnÿ / Lathwan
azt zent <pal> Anthal ottan le eseek
es kezdee magaat az feldhez vernÿ
mondwan . paal zerelmes atÿamffya
mÿre hagz el enghemet : mÿre meeǵ
el kezenetlen .. meel keesen ÿsmerte-
lek meg / meel hamar el tawozol

{193a}
Es mÿkoron lathnaa hogÿ semÿt nem fel-
-elne . mert erttee hogÿ leleknel kÿl vo-
-na . Ottan reea eseek es nagÿ sÿralmal
kezdee czogolgathnÿ . mÿnd zemeet zaÿaat
Mÿkoron azert kereztÿen neepnek zoka-
-sa zerent . ÿmaczagaat el veeghezte vo-
-na ffel ótóztetee az testeth . es kÿ vÿvee
el temethnÿ : Azon kedeeg felette banko-
-dÿk vala hogÿ asoot nem vÿt vona
kÿwel seerth asna : Mÿkoron azert nē
vona mÿt teennÿ / Azonkezben az pwz-
-tabol ÿeweenek keth orozlanok / es
le eseenek az testhnek labanaal . es
nagÿ ordoÿtasth teznek vala . mÿnth
ha sÿrathnaak ew kÿ mwlasaath .
Elezer meg rettene tw̋lók zent Antal .
De annak vtanna meg bÿzakodeek . mert gon-
-dolaa hogÿ Isten akarattÿa vona .
ffel kelwen azert az orozlanok es
nem mezzee az testw̋l . egÿ vermeth
asanak labokkal .. Annak vtanna /
meenenek zent Anthalhoz mÿnt kezeet
labaat meg nÿlwan / mÿnt ha az
mwkanak ÿwtalmaat keerneek .
Ottan zent Anthal . az menÿorzagra
emelee ffel kezeÿt es zemeÿt monda
En wram Isten . kÿnek akarattÿan-
-aal kÿl meeg az fanak lewele sem
hwl el . aggÿad meg ewnekÿk . mÿ-
-keent ÿobban twdod .. Es ÿnte nekÿk
hogÿ el menneenek . es ottan el mee
-neenek / Ew kedeegh ffel vevee az
testeth es el temetee nagÿ sÿrassal
Semÿt tebbet oth valo ÿozaghbol ma
ganak nem veen . hanem az ew pa-
lastÿaat kÿt az palma fanak lewe-
-leeból kosaar moddra kótót vala .
zenth paal : Es haza meene az ew
Calastromaban . es az fratereknek
vota keppen mÿnd meg bezeelle / hol .
es mÿnt ÿarth vona . Es ÿeles ÿn
nepeken mÿndenkoron reea veezÿ
vala zent Anthal . zent palnak pa
-lastÿaat / Ennek wtanna vgÿ mond
zent Ieronimꝰ doctor . ÿnkab . valaz-
tanaam zent palnak palastÿaat . az
ew eerdemeewel . honnem mÿnth
ez vÿlaghÿ barssonÿos wraknak es
kÿralÿoknak orzaghyt es kazdaghsa-
-ghÿt / Mynekw̋nk ees zent palnak
eerdemewel aggÿa wr Isten az erek eletet /

{193b}
Eth el kezdetyk zenth
fabÿan Sebestÿen ÿn-
nepeenek . Epistolaya :-
Ez maÿ zent ÿnnepnek Epistolaÿaat
ÿrtta meg Bodoghsagos zent paal
Apostol . Az sÿdoknak ÿrth lewelee-
-nek tÿzen eggÿed reezeeben . kÿben
teezen tanwsagot / mÿnemew bekess-
eegghel . keen zenwedeessel .. vÿaskodas
-sal . es gÿezedelemmel : es zenth hÿth
-nek eresseeghewel . vetteek es erdem-
-letteek az zent martÿrok . Az mennÿeÿ
dÿczóseeghnek : Aldot zent koronaÿaat
es orzagaat . kÿben nagÿ sok rend
belÿ zenteket newezghet elówe : kÿk-
-ból . mÿndden ÿdwezw̋ló leelek . sok
ÿo tanwsagot . peldaat es erósseghet
vehet . ew eeleteenek taplalasaara .
wgÿ mond azerth .
AZ Zentek hÿth-
-nek mÿatta or-
-zagokat gÿez-
tenek : ÿgassa
-got chelekó̗tte-
-nek . es wgÿ
vetteek az erek
dÿchóseeghnek ÿgÿeeretÿk ; Bel da-
-ggattaak orozlanoknak zaÿokat
megh oltottaak tÿznek hertelense-
-gheet : el fwtamtattaak feenes tór-
-nek elÿth : ffel tamattanak ew
beteghseeghókból : eressek voltanak
az hadban : ffel verteek az ellen
-seeghóknek taborokat : azzonÿal-
-latok ees megh vetteek ffel tam-
-aztasbol az ew hallottokat . Nem-
ellÿek kedeegh : oztorwra vonÿa-
-ttanak : es nem akartanak ez vÿ-
lagh zerent megh menekódnÿe
hogÿ mÿwel ÿob ffel tamadasth
talalnanak holtok wtan cristusbā

{194a}
Nemeellÿek kedeegh zegÿenseegh
-eketh es veresseeghóket vallanak
Annak felette foghsagokat . temle
-chóket zenwedeenek : Nemeellÿek
megh kówezteteenek : megh vag-
daltatanak : megh keeserteteenek .
es tórnek mÿatta megh ó̗leteenek
Tetowa fwtosanak vad beerekn-
-ek rwhaÿokban : kechke beerekben
zÿkseeghet zenwedween : zomorw-
-sagot : nÿomorwsagot gÿettrelmet
kÿkhez melto nem vala ez vÿlagh
Az pwztaban teewólyőghween : az
heegÿekben . Barlangoghban es
wdwkban . es feldnek vermeÿben
mÿnd ez eellÿenek hÿthnek eress
eegheewel byzonÿwltatanak meg /
meelÿ hÿth mondatÿk lennÿ . a''
mÿ wrwnk Iesusban xp̄usban :-
Ezen Zenth ÿnnepnek
zenth Ewangelioma
Ez maÿ Zent ewangeliomot ÿrtta neg
zenth Lucacz kenÿweenek hwzon eeggÿed
reezeeben . Es leen eredetÿ az ÿdóben mÿ-
-koron ÿdwezóÿtenk vona harmÿncz ha-
-rom eztendóss . es ew zent halalahoz kózel
az az veragh vasaarnapon : Ez ewange-
liomnak elette wgÿ vagÿon meg ÿr-
-wan . mondanak nekÿk ÿdwezeÿtenkn-
-ek . Mester latod ee . ez templomnak dra-
ga / eppewletÿt / Es mÿkoron reea tekeentet
vona . monda . Lattÿatok ee ez nagÿ ee-
-ppewletet . ÿme ÿdó ÿew : es kew kewen
ew benne nem marad . kÿ el nem tóretik
Mondanak ewnekÿ az tanoÿthwanÿok
mÿ leezen annak ÿegÿe mÿkoron azok
leznek : Ezenkeppen fele ewnekÿk mÿnt
ez zenth ewangeliomba meg vagÿon ÿr
-wan
AZ ÿdóben . monda
iesus ew tanoÿth-
-wanÿnak . Mÿ-
koron hallandot-
ok hadakozasokat

{194b}
Es haborwsagokat . ne akarÿatok
megh rettennÿ : Mert zÿkseegh
elezer ezeknek bel tellÿesednÿ : de
nem ottan veghe leezen : Annak
wtanna monda ewnekÿk . Neep
neepre : es orzaagh orzagra tam-
-ad . Es nagÿ feld ÿndwlasok leez
-nek helÿ zerent : degh halalok es
ehsseeghek : es menÿbol nagy rett-
-enteesek es nagÿ chodaak . De m-
-ÿnd ezeknek elette : reeatok vetÿk
kezóket es megh ÿldóznek . adw-
-an gÿw̋lekózetekben es órÿzetekb-
-en .. Vonÿwan keralÿoknak es
feÿedelmeknek eleÿben : az en new-
-emeert Terteenÿk kedeegh ez eell-
-ÿen dologh tÿnektek bÿzonsagra /
Vesseetek azert tÿ zÿwetekben : semÿt
rola ne gondolkodnÿ mÿkeppen ew-
nekÿk felellÿetek . Mert akkoron en
zaÿat adok tÿnektek es bólchesseegh
-et kÿnek sem ellene nem alhathnak
sem kedeegh ellene nem mondhath-
-nak mÿnd az tÿ ellenseeghÿt . El .
arwltattok kedeegh tÿ : az tÿ zÿleÿt-
-ektewl : es atÿatokffÿaÿtwl / rokonsa
ghtoktwl : es ÿsmeró baratÿoktwl .
Es sokakat megh ólnek tÿ kózzóle
-tek : es gÿlóseegben leeztek mÿnden
embereknel az en newemeerth :
De azt teween ty raÿtatok : ne ak-
arÿatok feelnÿ : mert meegh az
tÿ hayatok zala sem veez el : az
tÿ feÿetekró̗l : Az tÿ bekeseegh zen-
-wedeestekben tarttÿatok megh az .
lelkótóketh : erek ÿdwesseeghre :-
ÿmaran lezen emlekóz-
-eth . Zenth Fabian . Seb-
estÿennek eeletekró̗l

{195a}
Dÿczóseeghes zent ffabÿan vala Rom-
-aÿ dwss . palogaar . Az ÿdóben mÿkoron
megh holt vona Romaÿ wr papa . Egÿbe .
gÿw̋leenek hogÿ papaat valaztananak
ew ees mene oda . hogÿ lathnaa mÿnt
lenne az dologh : Es ÿme mÿndenekn-
-ek latasaara . egÿ zeep feÿeer gabamb
zalla ew feÿeere . es mÿnd nÿaÿan
el Ameelkodanak raÿtta / es meg erteek
hogÿ wr Isten ewtet valaztotta vona
az papasagra . es ottan papawa zen-
-tóleek / Es hogÿ az leet vona ; mÿkent Da-
-masus papa zool rola . ottan kÿlemb kÿ
-lemb tartomanra heet dÿaconos ffel pa-
-pokat / Azoknak esmegh heet subdÿa-
-conos ffel papokat . zerze es el kÿldee
ewketh . hogÿ meg twdakoznanak raÿ-
-tta hogÿ otth mÿnemew martÿrokat
óltenek vona . meg . es ewnekÿ ÿrwa
hoznaak ; Es mÿkeppen haymo do-
-ctor mongÿa . mÿkoron ffÿlepp czazaar
egÿ nagÿ zombaton akarna . zenthsee-
ghet vennÿ . meg tÿltaa ewtek . hogÿ
azt nem ÿlleneek tennÿ . mÿglen m-
-egh nem gÿonnaa az ew bÿneÿth
Es az penitencia tartook kózzee nem
allana . Es ennen magaat meg alaz-
-naa . Leen kedeegh ez zent fabÿan
papanak Martÿromsaagh zenwedese
Decius czazaar alat : kÿ mÿkoron az
Balwan Isteneknek nem akarna
aldoznÿ : feÿeet veetetee ewnekÿ .
Azon eztendóben mÿkoron ÿrnanak
keth zaaz Ewthwen egÿ eztendóben
Es ew papasaganak tÿzen harom
eztendeÿben //-
Bodoghsagos Zent Sebestÿen vala
Medÿolan belÿ dws palogar . es kerez-
-tÿen . wr Iesus xp̄usnak aÿoÿtatos
hÿẃseeghes vÿteze / Dÿoclecianos es
Maximianos Czazarok wdwaraban
felette zerelmetes / wgÿ annera / az el-
-sew hadnagÿsagot ew tartanaa / Es
koronkeed az Czazarok elóth zemeel /
zeerent wdwarlana .. Vÿselÿ vala
kedeegh az vÿtezlew palastoth czak az
okaerth . hogÿ <.> mÿkoron latot vona
vala meelÿ kereztÿenth keennak mÿ-
-atta el haÿlanÿ / megh bÿzthathna
vona az zenth hÿthben : kÿt zorgalm-
atossaggal ees teezen vala ; Mÿko-
ron azerth . Marcellianos es Marcos
egÿ atÿaffÿak volnanak . es semÿkeppē

{195b}
Nem akarnanak aldoznÿ Az temleczbe
vetteteenek : ÿnkab akarwan martÿrom
sagot zenwednÿ honnem aldoznÿ /
Azonkezbe meg halwan azt az ew
zÿleÿ . Elezer fotameek az ew zÿleók /
az temleczhez kÿben valanak foggwan .
megh erezthween ew haÿaat es megh
zaggathwan ew rwhaÿaat . kÿ vethween
ew emlóÿth . monda .. Oh en zerelmes
ffÿaÿm . megh kórnÿeekóztenek enghemet
nagÿ mondhatatlan keserw̋seeghek : zenwed
-hetetlen sÿralmak / ÿaÿ Ennekem nÿa-
-walÿasnak / ÿme el hagÿom en keth
zerelmes ffÿaÿmat zernÿw̋ halnak
mÿatta . Ha hadba halnanak megh
be fwtamnam az seregh kózzee es meg
zabadoÿtanaam ewketh : ha hamÿss ÿtee-
lethben vonanak kÿ ragadnaam ewket
onnan / Mastan kedeegh wÿ halalnak
nemeeben latom ewket vetetthween ..
kÿben az porozlo hÿwattatÿk hogyÿ meg
ólessenek / az eelet kÿwantatÿk hog̋ el
vezÿenek az halaal hÿwattatÿk hogÿ
el ÿeÿen / hogÿ eellÿen bezeedeket mon-
dana / az ew zÿleók -
Az ew veen attÿokat megh oda hozaak
az zolgaak . megh hÿmthween feÿeet por-
-ral . eellÿen sÿralmas bezeedeket kÿaÿth
vala az menÿorzagra Oh en zerelmes
ffÿaÿm / en veenseghemnek gÿamolÿ
es en zemeÿmnek vÿlagossaghÿ mÿre ke
-wannÿatok eellÿen ÿghen az zernÿw̋
halalth / Oh ÿffÿwsaagh es ÿffÿak sÿrÿa
-tok en velem eegÿetembe ez el vezen-
-dó ÿffÿatok . foggÿanak el en zemeÿm
sÿrwan hogÿ ne lassaak en zemeÿm
en ffÿaÿmnak zernÿew halalokath .
Eellyen zokat zolwan az ew veen att-
-ÿok Azonkezbe oda ÿwtanak az ew
<magzattyo> felesseeghek ees ew twlaÿ-
don magzattÿokkal /. nagÿ ÿwóltessel
kÿaÿtassal mondwan /. kÿnek hattok
el mÿnketh . kÿ leezen ÿmaran ez
aproknak eeltetóÿók /. kÿre marad tÿ
nagÿ sok ÿozaghtok ; ÿaÿ mÿre vag̋on
eellÿen kemeen zÿwetek . hogÿ nem
czak atÿatokat anÿatokat es feleseegh-
teket fÿastẃl eellÿen ÿghen hattra
vetÿtek / De meegh mÿnd ez sok ÿo
zerelmes barattoknak ees semÿt nē
gondoltok keerelmeesekkel . Mÿre /

{196a}
Mentek zabad akarattal az zernÿw̋ ha-
-larra . ez eellÿen bezeed kózót kezdeenek
megh lagÿwlnÿ az ÿffÿaknak ew zÿw-
-ók . hogÿ azt ezeeben vette vona zenth
Seb<ÿ>estÿen kÿ az ÿdóben oth ÿelen va-
-la . ÿghen hamar kózÿkbe fwtameek
Es monda . Oh xp̄us Iesusnak eróss
vÿtezÿ : Ne akarÿatok ez vÿlaghÿ hezól-
kódó hamÿs bezeednek mÿatta az erek
dÿczóseeghnek koronaÿaat el veztenÿ
Monda annak wtanna az ew zÿleÿn-
-ek ees . Ne akarÿatok semÿt feelnÿ
mert nem tawoznak el tÿtw̋letek / de
oda mennek hol oth erek lakodalm-
-at zereznek tÿnektek es menÿbe ./
Twggÿatok hogÿ ez ÿelen valo vÿlag
el mwlando . ma vagÿon / honap nÿn-
-czen . senkÿ benne sokaÿgh nem lak-
hatÿk / es nem maradhat : tellÿes mÿn-
-den nÿawalÿassaggal es ÿaÿ vezÿkkel
Az wr Istennek <oz> orzagaban kedeeg
semÿ ollÿan vezedelmesseghek nÿncze-
-nek / hogy Zent Sebestÿen eellÿen zo-
-kat zolana . Zoe newó azzon . Niko-
-stratusnak felesseeghe . mÿnd hÿzÿ va-
-la zent sebestÿennek predicallasaath
De nema vala . es nem zolhat vala .
Czak ÿnteessel keer vala boczanatot
zent sebestÿentw̋l le esween labaÿ
elót / Ottan monda zent Sebestÿen
ha en xp̄us Iesusnak bÿzon zolgaia
vagÿok . Es ha ÿgazak az en monda-
-sÿm kÿket ez azzonÿallat en zambol
hallot : Nÿssa meg zaÿaat ewnekÿ
azon wr Isten . kÿ az meg nemwlt
zakarias ꝓpthanak zayaat meg nÿtaa /
Ottan ffel keaÿtta az azzonÿallat .
mondwan / Aldot az wr Isten . Al-
-dotak az te zadnak bezeedÿ . es ald
-ottak azokees kÿk hallaak . hÿzÿk m-
-ÿnd azokat kÿket zolaz : Azt halwan
az neepek nagÿ tereenek wr Istenhez .
Es policarpus pap . mÿnd meg kerez-
-tólÿ vala ewketh .-
Az ÿdóben az Romaÿ feÿedelem ees
Cromacius nagÿ nehez korssaghban gÿettretÿk
vala . mÿkoron kedeeg eellÿen czoda
hÿrth hallot vona zent Sebestÿen
felól / hozÿaa hÿwataa ewket . mÿnd
polÿkarpos pappal .. es kezdee keernÿ
hogÿ megh vÿgaztanak ewtet ees /

{196b}
Monda ewnekÿ zent Sebestÿen hogÿ
elezer az Balwan isteneket el tornee es
hatalmat adna ewnekÿ ees el tórnÿ
mÿkoron eremesth lett vona raÿtta / ottan
zent Sebestÿen es policarpos pap . keth
zaaz Balwannaal teebbet tóreenek el
Mÿkoron meegh ees meg nem vÿga-
-zot vona . Monda zent Sebestÿen . Aw-
agÿ meegh es nÿnczen tÿzta hÿted /
Awagÿ el reÿteth Balwanÿod va-
-gÿon . Ottan azert megh ÿelentee ew-
nekÿk / hogÿ egÿ kamoraÿa vona . kÿ-
-ben czodalatos belczesseegghel es nagÿ
dragasaggal meg volnanak ÿrwan
es faraghwan . mÿnd az mennÿeÿ cÿlla
gok .. eghek es czodaak . kÿre az ew
attÿa tebbet kethzaaz gheera arannaal
kóltót vona . kÿknek mÿatta ÿewendó-
keth megh twdot vona .. Monda zēt
Sebestÿen . vala mÿgh az eeppen leezen
tem̄agad eppen nem leez : Mÿkoron
az feÿedelem reea enghedne / Tÿburciꝰ
az ew ffÿa ellene monda . mondwan .
Semÿkeppen en el nem hagÿom tórnÿ
ez nemes draga mÿwet / De hogÿ
az en atÿam eghesseeghenek ellene ne
mongÿak / gÿohanak keth kemenczet
ffel . ha el tórwen az en atÿam meg
nem vÿgazandÿk twggÿatok hogÿ
mÿnd ketten meg eegghettetlek /
Monda zent Sebestÿen . wgÿ leg̋en
a'mÿnth mondod ; Mÿkoron zent
Sebestÿen el tórnee . Ottan Istennek
angÿala az feÿedelemnek ÿeleneek
es meg ÿelentee ewnekÿ <az> hogÿ az
Cristus Iesus ewtet meg vÿgaztotta
vona . Es ottan zent Sebestÿen wtan
futameek es labahoz eseek hogÿ meg
apolgathnaa . De meg tÿltaa ewteth .
mÿerth hogÿ meg nem kereztelkódót
vona ; Es azt lathwan / tÿburcius ffÿa
ees / ottan neegÿ zaaz vÿtezzel es
nagÿ sokan az ew nemzeteeból meg
kereztelkódeenek ; Zoe azzont kedeeg
megh fogaak az poganok .. es mÿnt
addeeg keenzaak . mÿg az ew lelkeet
xp̄usnak adnaa . Monda tranquilli
-nus ÿme az azzonÿallatok elól vez-
nek mÿnket Istennek orzagaban
mÿre kel mÿnekw̋nk ees elnewnk .
ewt ees meg kówezeek az poganok .
Tÿburcius vÿtezth ees meg fogaak es
kezereÿteek hogÿ awagÿ aldozneek /

{197a}
Awagÿ mezeÿtelen labbal / elewen -
zenón ÿarÿon / kÿ mÿkoron zent
kerezthnek ÿegÿeet reea vetótte -
vona . Batorssaggal . reea lepeek -
Es monda / lattatÿk ennekem hogÿ
zeep rosa vÿragokon ÿarneek A' mÿ
wrwnk Iesusnak xp̄usnak neweeben /
Kÿnek monda Fabÿan feÿedelem
kÿ nem twggÿa . hogÿ az tÿ cristus-
-tok tÿteket erdeghÿ twdomanra
tanoytot ? Monda . Tÿbwrcius
Veztegÿ bodogtalan ember . merth
nem vagÿ melto . hogÿ czak az ew
eedes zent neweet . ÿg̋en newezied
ees ? Ottan azert haragra gherÿed
ween az feÿedelem / nÿakat vagataa /
Es ezenkeppen martÿromsagot zenve-
-de . Marcellianost kedeeg es mar-
-kost az kereztffara vonÿaak / mÿko-
-ron azert ott fÿghneenek nagÿ eedess
-eeggel eneklÿk vala az zent dauid
ꝓpthanak mondasaat . ÿme meelÿ ÿo
es meelʼ gÿenerw̋seeghes az atÿaffÿak
eegÿetembe lakoznÿok . Monda ew
nekÿk az feÿedelem . Oh bodogtalanok .
veesseetek ez kabassagot / es zabadoha-
-tok meg tÿm̄agatokat Mondanak
ewnekÿ az zentek ; soha eellÿen ÿol
nem lakoztwnk mÿnt mastan . ÿob hog̋
mÿnket mÿg ez halando testben
vagÿwnk ezenkeppen hag̋ lakoznw̄k
Azt halwan az feÿedelem . ottan
lanchakkal atal veretee ew oldalokat
es azonkeppen xp̄us Iesushoz meneenek /.
Annak wtanna az feÿedelem be
vadlaa . Dÿoclecianos Chazarnal zent
Sebestÿent : kÿt mÿkoron hozÿaa hÿ-
-watot vona az Chazaar . monda ew-
-nekÿ . En teeghedet ÿeles ember kepp-
-en tartottalak en wdwaromba . Es
te az en Idwesseeghem ellen . es az
Isteneknek bozzwsagara . mÿnd eddÿg-
-len tytkon ÿartal : Monda zenth
Sebestÿen Az te Idwesseeghedert twgg
-ÿad hogÿ koronkeed Istent ÿmattam
kÿ menÿorzagban vagÿon : Ottan az
Chazaar vÿtetee kÿ az mezóre hogÿ ott
meg kótózneek es meg lewódózneek
az vitezók . kÿk olÿ ÿghen <olÿ ÿghen>
be tólteek ew testeet nÿlakkal / hogÿ

{197b}
Ollÿan vala mÿnt az zewlʼʼ es el ha-
gÿaak ewtet ott halwan : kÿ hamar
valo napon meg zabadwlwan . meene /
az chazaar palotaÿa eleebe . alla meg
az garadÿchon / mÿkoron az chazarok
haza ÿettenek vona : az kereztÿenek-
-nek keenzasokrol nagÿ eressen megh
feddee ewket : Mondanak esmasnak
Ez ee . az sebiestÿen kÿt meg hattwnk
ólethnÿ <.> kÿknek monda zent Seb-
-iestÿen . Annak okaert tamaztot ffel
enghemet wr Isten . hogÿ hozÿatok
ÿeÿ''ek es meg feggÿelek titwtek
az tÿ gonossagtokrol : kÿket Cristusnak
zolgaÿnak teeztek : Lee fogataa es-
-meg ott ewtet az chazaar es mÿnd
addeeg veretee . mÿg kÿ adnaa lel-
-keet / es vettetee ew testeet az arn̋ek
-zekbe hogÿ az hÿw̋ kereztÿenek
ewtet martÿr newen ne tÿztólneek
Zent Sebiestÿen kedeeg masod napon
zent lucina azzonnak meg ÿeleneek
es meg mondaa az ew testeet hol
vona . es paranchola nekÿ hogÿ on-
-nan kÿ vennee es az zent Aposto-
-loknak laboknaal elel temethnee / Az
ew zenwedese kedeeg leen azon ezten-
-dóben / mÿkoron ÿrnanak keth zaaz
Nÿolchwan heet eztendóben . Dÿo-
clecianosnak es : Maximianosnak cha-
zarsagoknak ÿdeÿn / kÿnek ew zent
eerdemeenek mÿatta . naponkeed nagÿ
sok ÿrgalmat . chodat : es kÿlemb
kÿlemb haznalatossagot teezen wr
Isten / emberek ÿdwesseeghekre : kÿnek
ew zent essedózesseenek mÿatta mÿn-
-ket vÿgaztallʼon meg . tarczon meg
mÿnden gonoztwl . deghhalaltwl es
eegÿeb nemew halalos ellenseeghtw̋l
Es halalwnknak ÿdeÿn aggÿon hÿt-
ben . valo eresseeghet : tÿzta remeen-
-seeghet : es az ew zent orzagaath
erekkw̋l erekkee Amen .-
Eth lezen emlekó̗zet
zÿz zent Agnes azz
onnak eeleteeró̗l .

{198a}
Ez maÿ Zenth ÿnnepnek Epistolaiat
es zent ewangeliomaat ha kÿ akarÿa . m-
-eg lelÿ . meg : zent Borbala azzon ÿnne-
-pe napÿan . Karachon elóth eellÿen ÿeg̋
-zees alat . Annak okaert nem zÿkseeg
eeth rola emlekóznÿ : hanem czak lassok
meg az ew zent eeleteet rÿwideden
Ez dÿchóseghes zÿz zent Agnes az-
-zonnak ew zent eeleteet ÿrtta megh
Bodogssagos Zenth <Agoston> Amborws doctor atÿank
Az zent zÿzeknek tanwsagoknak : es pelda
zerent valo eeleteknek elówe menteere
Mondwan Ez zenthseeges zÿz Agnes azz-
-onnak ÿnnepe napÿaat mÿnden tÿztes-
-seeggel kel ÿllenewnk / EEgÿ felól zeneg-
-ÿenek az soltaar kenÿbelÿ enekleesek .
mas felól az zent leczkek . EEgÿfelól erw̋l
-lÿenek kereztÿen neepeknek sokassaghÿ .
mas felól eeltessenek xp̄us Iesusnak ew
zegheenÿ : Es azonkeppen . mÿndnÿaÿan
erw̋llÿw̋nk vÿgagÿwnk wr Istenben .
Ez az zent <zÿzek> zerzetben eeló zÿzek-
-nek lelkÿ vÿgaztalasokra . hozÿok em-
-lekózettre mÿkeppen zenwedee az zenth
martÿromsaghnak vÿtessegheet . zÿz zent
Agnes Azzon . EW eeleteenek tÿzen ha-
-rom eztendós koraban . el veztee az hal-
-ant es megh leelee az erek eeleteth .
mÿert az erek eelethnek teremteÿeet
zeretee . mert ÿollehet ÿffÿw vala ez-
-tendóskoraban . de veen es koros vala
ew lelkÿ erdemes voltaban : zeep orcza-
-ÿaban . de annal zeeb ew hÿteeben . kÿ
mÿkoron egÿ napon az ostolabol . haza
menne . Azon varas feÿedelmeenek fÿa-
twl meg zeretteteek : kÿnek mÿkoron
ew zÿleÿt meg kereste es meg lelte vona
kezde ewnekÿk nagÿ sok aÿandekokat ad-
-nÿ es ÿgÿernÿ ha ewnekÿ adnaak ha-
-zaswl . Annak felette vÿtt vala ew vele
nagÿ dragalatos ótózetóketh aÿandekwl zēt
Agnes azzonnak hogÿ czak ewnekÿ engh-
-edne De bodoghsagos zent Agnes . mÿ
-ndeneket meg wtala . mÿnth az ganaÿt
Azth lathwan az ÿffÿw ees nagÿ ffel gÿ
-wlada / es kezde gÿettrethnÿ az zeretethnek
mÿatta Es gondolaa hogÿ dragalatosb
Aÿandekokat kÿwanna / kezde mÿnden

{198b}
Fele draga gÿengeket kóweket rwhakath
hozÿaa hordanÿ . ÿntÿ vala ew baratÿ
atal . rokonsaghÿ atal .. mÿnden ez vyla-
ghÿ kazdagssagokat hazakat . erekseegheket
chaladokat . es mÿnden ez vÿlagÿ ÿokat
ÿgÿernÿ hogÿ ewnekÿ enghednÿ :-
De mÿnd ezekre . bodogssagos zent Agnes
azzon eellÿen nemew feleletet theen .
Tawozÿal el en twlem bÿnnek zÿle-
-meere . gonossaghnak eeleztóÿe . halal-
-nak <eeleztoye> zÿlóÿe . Tawozzal el en
tewlem . mert ÿmaran mas zeretótw̋l
foglaltattam meg . kÿ ennekem sokkal
dragab aÿandekokat adot .. Es az ew
hÿteenek gÿrw̋<s>ÿeewel . ÿeg̋zót meg
enghemet . kÿ sokkal nemesb teenalad-
-nal . mÿnd nemzettel . mÿnd meltosa-
-ggal . kÿ enghemet meg ekeseÿtet nagÿ
zeep ótózettel . Az en ÿogomat es n̋aka
-mat meg kernÿekózte . nagÿ dragalatos
kówekkel : raggatot az en fÿleÿmre .
nagÿ zeep feenló kóweket . Es kerw̋l vett
enghemet feenló es cÿllago draga gÿ-
-engekkel . ÿegÿet vetet az en orczamra
hogÿ mas zeretót ewnalanal kÿl hozÿam
ne bochassak : ffel ótóztetót enghemeth .
aranÿas barsomba . es zamtalan ekess
eeghekkel eekóseÿtet meg enghemeth .
veelhetetlen sok keenchet mwtatot meg
ennekem / kyket mÿnd ennekem ÿgert adnÿ
ha az ew zerelmeeben meg maradandok
Azert nem tehetem hogÿ az elsew zere-
-tómnnek bozzwsagara : masra neezÿek . es
ewtet meg wtallÿam kÿwel ÿmar
eeggÿeswltem zerettel . kÿnek nemesse-
ghe naladnaal felleb valo . tehetsseghe
erósseb . tekeentetÿ zepseeghesb . zerelme
gÿenerw̋seegesb es mÿndden malazt-
ban dragalatosb : kÿnek mÿatta ÿm-
-aran az en agÿashazam meg zereztetót
kÿnek ew orgona zawaÿ ÿmaran en-
nekem zeep eenekleesth teeznek / ÿmaran
meezet es teÿeth <.> kostoltam az ew za-
-ÿabol / ÿmaran az ew tÿztassagos óle
leeseeben be zoroÿtattam / ÿmaran az
ew testhe . en testemmel eeggÿeswltetót
es az ew veere az en orczaÿmat meg
ekesewÿtette . kÿnek ew annÿa . zÿz / kÿ
-nek ew attÿa . azzonÿallatot nem ÿsmert .

{199a}
Kÿnek angÿalok zolgalnak . kÿnek zeep
-seegheet Nap es hold chodallÿaak . kÿ-
-nek ÿllattÿawal hallottak tamadnak
kÿnek ÿlleteesewel korok gÿogÿlnak
kÿnek kazdaghsagÿ soha el nem fogÿ-
-atkoznak . Chak ewnekÿ tartom az
en . hÿtemet . es ennen magamat mÿn-
-den aÿoÿtatossaggal ewnekÿ hagÿom
kÿt mÿkoron zeretendók . tÿzta vag̋ok .
mÿkoron ÿlletendók zepletelen vag̋ok
mÿkoron hozÿam veendók zÿz vag̋ok
Mÿnd azon atal . az menÿekzónek
wtanna . nem leezók magzathnaal
kÿl / hol ott az zÿlees faÿdalomnal
kÿl tórteenÿk / es naponkeed valo
terhesseeg . zaporwltatÿk /-
Halwan ezeket az eze vezót ÿffÿw
nagÿon ffel gherÿede ew gonoz zerel-
meeben / es nagÿon gÿettretÿk vala
ew zÿweeben lelkeeben / Azonkezben
agÿba eseek . es meg korwla belee
Talalaak meg az orvos doctorok az
betegsseeghnek okaat hogÿ zeretet vona .
Es teweek hÿrree az ew attÿanak /
kezdee az ew attÿa ees . az zent zÿz-
-nek ew fÿleÿt kÿlemb kÿlemb
aÿandekokkal es ÿgÿeretekkel farazta-
-nÿ . mÿkeppen Annak elette az ew ffÿa
-ees tett vala . De Bodogssagos zent
Agnes azzon mÿnd<e>dennek ellene mō-
-da . Es semÿkeppen nem akaraa az el-
-ssew ÿegÿeseenek ew hÿtÿt es foga-
-dasaat meg zepleseÿtenÿe . Mÿkoron
az feÿedelem azt latta vona . hogÿ hoz-
-yaa nem haÿthatnaa / kezdee kerdeznÿ
kÿ vona az ew ÿeg̋ese . kÿnek hatal-
-massagarol Agnes magaat hannaa .
Leen nekÿ az ew zolgaÿ kózzól . kÿ
mondanaa / hogÿ ez lean̋ mÿnd
ew kÿsdedseeghetw̋l foghwa kereztÿ-
-en vona ; Es erdeghenÿ twdoman̋al
tellÿes vona kÿnek mÿatta . az Cris-
-tosth ew ÿeg̋eseenek mondanaa ./
Halwan azt az feÿedelem ottan nag̋
erembe leen . ottan zolgakat kÿlde
wtanna es nagÿ hertelenseegghel .
zekÿ eleÿben hozataa . kÿt ÿollehet
elezer zeep es hezólkódó bezeedekkel
kezdee hozÿaa vonnÿ : Annak vtanna

{199b}
Keennak rettenteesewel . De az Cristꝰ
-nak zÿz zolgalo leanÿa / sem heezelkó-
deesnek mÿatta el nem haÿtatÿk . Sem
feelelemnek mÿatta meg nem retten /
De mÿnd zÿneeben / mÿnd zÿweben
egÿenló eressegben meg marad vala .
Es mÿkent a' meg rettentót . azonkeppē
az hezólkódót meg newetÿ vala /
<Vid> Lathwan azert Sÿmffroniꝰ
feÿedelem / az leanzoban ollÿan nag̋
tekeelletesseghet / fogaa zora ew zÿleÿt
De mÿert nemessek valanak . nem
tehet vala eróth ew raÿtok hatal-
-mawal / vetee azert ellenek az ke-
-reztÿenseeghnek ÿegÿeet Masod /
napon azert zent Agnes azzont eleÿbe
hozataa / es gÿakortaa emlógetÿ vala
elette az ew ffÿanak zerelmeet / mÿ-
-koron mÿnden <fe> bezede heÿÿabba el
mwlneek ; monda ewnekÿ / Ha chak
ez kereztÿenseegnek ew heÿtssagaat
es erdeghÿ twdomanath te tewled el
nem vetendód / Nem tÿtkolhatod el
az te zÿwednek bolondsagaat / Azert
tanach teeneked entw̋lem / ha ezen-
-keppen meg akarz' maradnod // zÿkseeg
teeneked az tÿztólendó vesta Isten azz-
onnak erekkee valo zolgalattÿaban
meg maradnok . az teb zÿzekkel . eeÿel
es nappal . REa felele zent Agnes .
Azzon es monda . ha az te fÿadat
kÿ ÿollehet gonoz zeretetnek gÿettret-
-ween . mÿnt ollÿan ÿffÿat meg w-
-talok / ollÿ embert . kynek okossaga
vagÿon / kÿ ees haal . lath . ÿllethet
es ÿarhat / es ez vÿlagh zerent dÿchó
Ha eellÿen embert xp̄usnak zenth
zerelmeert ÿnǵen sem akaram lath-
-nom . Haat mÿkeppen lehet hogÿ
az nema es sÿket balwanÿokath
kÿknek semÿ erzekenseeghek nÿnchen
es semÿ lelkek nÿnchen / tÿztólhessem
zolgalhassam / es ÿmadhassam . Es az
nÿakamat ewnekÿk meg haÿthassam
Halwan ezeket Sÿmffroniꝰ feÿedelem
monda . kewanok az te ÿffÿwsagodnak

{200a}
Tanachot adnom / Es az en Istenÿmnek
karomlasÿt el halogatom / mert az te
eztendós korodat / ezednek alatta latom
lennÿ ; Azert ne akarÿad temagadath
olÿ ÿgen meg wtalnod / hogÿ az Isten-
-eknek haragÿokban esseel ; Monda
zent Agnes azzon . Te ees ne akariad
olÿ ÿgen meg wtalnod . az ÿffÿwsagot
en bennem / hogÿ enghem az te akarod
-ra haÿthatnaal / Mert az ÿgaz hÿt
nem eztendós korban leelettetÿk / de
ezesseegben . Ez az mÿndenhato wr Ist
en . ÿnkab neezÿ embernek zÿweet
elmeeÿet honnem mÿnt ÿdeÿt . Az
te istenÿdet kedeeg kÿknek haragÿok-
-twl feeltetz . Had meg haragwnÿok
bator / ew magok zollÿanak . ew mag
-ok parancholanak ; ew magok ÿmatt
-assaak magokat / De mÿert arra la-
-tlak ÿgeznÿ . kÿt ennalam meg nē
nÿerhetz . Azert vala mÿ teneked
lattatÿk azt teegÿed / Monda Sÿm-
-ffroniꝰ feÿedelem / Ez kettó kózót va-
laz'' eeggÿet . Awagÿ az teb zÿzekk
-el aldozÿal Vesta Isten azzonnak
Awagÿ az gonoz termeezetekkel az bor
-deelʼʼba kel menned . es tawol leznek
teetw̋led az kereztÿenek kÿk teghed az
erdeghÿ twdomanra . tanoÿtottanak
hogÿ annak mÿatta . bÿzÿal el zenweth
hetnÿ es sok nÿawalÿaat . Azert aw
agÿ aldozÿaal az te nemzetednek dÿche
-retÿre . Awagÿ az te kórós baratÿdnak
zegÿenseeghekre parazna leez'' . Azth
halwan Zent Agnes azzon nagÿ ba-
-torssaggal monda . Ha te nÿawalÿas
twdnaad kÿchoda az en wram istenē
ezeket te nem zolnaad .. De mÿnekoka-
-ert el ÿol twdom az en wram Iesus .
Cristusnak ereÿt es hatalmaat . mÿnden
batorssaggal meg wtalom az te fenÿeÿ
-teesedet / abban bÿzonÿos leween hogÿ
sem az te balwan Istenÿdet nem ÿma
-dom / sem ÿdeghen zemeelÿeknek mÿatta
meg nem ferteztetóm / Mert en velem
vag̋on en testemnek órÿzőe Istennek
zent angÿala / Mert Atÿa wr Istennek
eggÿetlen egÿ zent ffÿa . kÿt nem Ismerz

{200b}
Eróss kew falom ennekem / Es órÿzóm
kÿ soha nem alwzÿk / Es ennekem otalm-
-am kÿ soha el nem fogÿatkozÿk / De az te
Istenÿd . Awagÿ erczek / kÿkból / Isteket chÿ-
-nalnak emberÿ eelethnek zÿkseeghere
Awagÿ kówek . kÿkból az varas wcza
-ÿaat meg pagÿmontomozzak / De az
Istenseeg / az ollÿan heÿtssagos kówek
ben nem lakozÿk . De a' menÿorzagban
Sem rezben Awagÿ erczben . de az felssew
zent orzagban wralkodÿk -
Te azert . es hozÿaad hasonlatosok czak
mÿnd ez eellÿeneknek tarssassagoktwl
el nem tawozandotok ; mÿnd az erek
tÿzre mentek / Monda erre az eze-
vezóth bÿro . ÿmaran meg bÿzonoÿtom
mellÿw̋nk mond ÿob ÿgazat / le von-
-ÿataa rola ew rwhaÿaat . Es meró
mezeÿtelen kezde vonÿathnÿ az bordel-
ba ; nagÿ ffel zowal .. Az atkozoth
zÿz leań agnesth . az Isteneknek karom-
-loÿaat / twggÿatok / paraznasagra adathnÿ
Ottan azert mÿnt meg foztatot
vona ew rwhaÿabol : es ew haÿaat
meg erezthween . olÿ ÿghen megh
serw̋ÿtee es megh nÿoÿtaa az ew ha-
-ÿaÿt wr Istennek malaztÿa / mÿnt
ha nemes rwhazattal <rwhazattak>
rwhaztatoth vona megh Bel
menwen azert az fertelmetessegnek
helÿeere . ott wr Istennek angÿalaat
oly keezen talalaa .. hogÿ ottan ker-
-nÿwl veennee ewtet . nagÿ feenesse-
ghel : wgÿ anneera hogÿ ÿngen sen-
-kÿ reea sem neezhetne / Mert wg̋
feellÿk vala mÿnd az egheez cella .
mÿnth az feenes nap . ew ereÿ zerent
Mÿkoron azert le esóth vona ÿmachak
-ra / ottan lata ew elótte egÿ zeep feÿeer
rwhat / es kezeeben veewen . reea
vewee / es monda Halaat adok en
teeneked en eedes wram Iesus xp̄us
kÿ enghemet ez maÿ napon az te
zolgalo leanÿdnak zamokban zam-
-laltaal . Es kÿ ennekem ez rwhat
parancholtad kÿldenÿ / Meel rwha-
-zat olÿ ÿghen alkolmas vala ew .

{201a}
Taghÿaÿhoz es olÿ zepseegew vala / hog̋
senkÿ nem ketólkódneek benne / angÿa-
lÿ keez mÿath nem volt vona zereznÿ azth ; Azert az fer-
-telmes cella . leen ÿmachagnak helÿe
Es vala kÿk be mennek vala . lathw-
-an az nagÿ fenesseeghet / ÿmaggÿak
vala / es tÿzttaban mennek vala kÿ
honnem mÿnt be mentek vona /-
Ÿewe el azert az feÿedelemnek ew ffÿa
ees ew baratÿwal / hogÿ zemeermet
tenne / az zÿzen / Nagÿ habahwrÿaw-
-al mÿkoron az teb ÿffÿakat feddenee
Be meene / az cellaban ; es mÿkoron
semÿ tÿztósseeghet nem tett vona az
fenesseeghnek . es mÿnek elótte az
zent zÿzet ÿllethnee . le eseek es meg
foÿtaa ewtet az pokolbelÿ erdegh /
Lathwan ennen kÿw̋l azt az ew ÿo
baratÿ hogÿ sokaÿg kezneek / gondol
-lÿaak vala . hog̋ gonoz teetemenbe
foglalta vona ennen magaat . Eggÿk
kÿ nÿaÿas barattÿa vala . mene be
wtanna . lathnÿ : Es lataa . hogÿ meg
holt vona . Ottan nagÿon ffel sÿal-
-kódeek nagÿ keaÿtassal monda ; Oh
kegÿelmes romaÿak segheellÿetek .
ÿme <erghe.> erdeghÿ twdomannak
mÿatta ez gonoz termezet az nemes
feÿedelemnek ffÿat meg ólte . Azth
halwan nagÿ soksaag gÿwle az
wchara . Es kezde / az dÿhes neptewl
kÿlemb kÿlemb keaÿtas lennÿ . Nekik
mondnak vala . hogÿ erdenghes vo-
-na / Nekÿk . hogÿ artatlan vona
Nekÿk kedeeg hogÿ atkozot es gonoz
vona . Halwan azert az feÿedelem
hogÿ az ew ffÿa meg holt vona
Nagÿ sokassaghal es nagÿ keaÿtassal
folÿamek az wczara . Es mÿkoron
be ment vona . lataa az ew ffÿanak
holt testeet az felden he<r>wernÿ : holth
elewenÿwl monda nagy ffel zowal . Oh
mÿndenekneel kegÿetleb azzonÿallath
Az en ffÿamon akartad ee az the erdeghÿ
twdomanÿodnak mestersseegheet kÿ ÿe-
-lenteny ? Mÿkokoron gyakortaa mon-
dana eellÿen nemew bezeedeketh Es az

{201b}
Halalnak okaat eressen kerdeznee ewtewle
Monda ewnekÿ zent Agnes azzon /-
Az kÿnek akarattÿaat be akarÿa vala
tellÿeseÿtenÿ . veen hatalmat ew raÿta
Mÿert kedeeglen / ÿm mÿnd egheessegben
vannak azok kÿk en hozÿam be ÿettenek
mert mÿnd nÿaÿan tÿztesseeghet teenek
wr Istennek ; kÿ el kÿldee ew zent an-
-gÿalaat / es meg rwhaza enghemet ez
ÿrgalmassagnak rwhaÿaban Es megh
otalmazta . az en testemet mÿnden fer-
telemtw̋l kÿt en ewnekÿ zenteltem es
attam mÿnd en zÿleteesemtewl foghwa
Lathwan az angÿalÿ nagÿ fenesseeghet
ÿmaggÿaak vala ; es mÿndden serelem
-nel kÿl el mennek vala / Ez kedeeg zee-
gÿentelen / Ottan mÿnd be ÿewe hertelen-
kódnÿ kezde . es dÿheskódnÿ / mÿkoron hoz
-ÿam akarna nÿwlnÿ / annak okaert wr
Istennek angÿala adaa ewtet eellyen
zernÿw halarra . kÿt latz . Monda az
feÿedelem / Azon meg latzÿk hogÿ nem
erdeghÿ twdomannÿal tettel . ha esmeg
keerended azon angÿalth hogÿ aggÿa
meg ennekem az en ffÿamat egheezzen .
kÿnek monda zent Agnes azzon . ÿolle-
-het azth attÿ hÿtetek ne erdemlÿe wr ist-
-entw̋l De mÿert . ÿdee hogÿ az en wrā
Iesus xp̄usnak ew ereÿ kÿ ÿelentesseek
mennÿetek kÿ mÿnd ennen . hogÿ zokot
ÿmachagomat aggÿam meg wr Istennek .
Mÿkoron azert ÿmatkozneek nekÿ ÿele-
neek Istennek zent Angÿala . es ffel eme-
lee ewtet az feldról / es meg vÿgaztal-
wan ewtet / ffel tamaztaa . az ÿffÿat /
kÿ mÿkoron kÿ menth vona : kezde nÿlwā
keÿaÿtanÿ . mondanÿ es p̄dicallanÿ .-
Egÿ Az Isten . menÿorszagban . Es felden .
Es tengheren . kÿ mondatÿk az kerezttÿe
-neknek Istene / Nam az teb templomok
mÿnd heeÿaba valok . Az balwan iste-
-nek es kÿket ÿmadnak : mÿnd heeÿaba
valok . kÿk sem ennen magoknak . sem
eegÿebeknek semÿ seghedelmet nem
tehethnek ;:-
Ez zobezeed halwan .. mÿnd az bÿesek
baÿosok es ÿewendó mondok . Es mÿnd
az papÿ feÿedelmek nagÿon meg habo-
rodanak . Es leen nagy ÿz vezz az neep
kózóth Es mÿnd eegÿenló zowal keaÿt-
-ÿaak vala . Vond ky . az erdenghesth .

{202a}
Vond kÿ az atkoztat / kÿ mÿndennek ezeeth
veztÿ / Az feyedelem kedeeg lathwan ez nag̋
chodaat el amelkodeek raÿtta / Es kethseegbe
essek . EEgÿ felól el sem bochathattÿa vala .
az ew tórweenÿeknek ellene / mas felól .
eróth nem tehet vala raÿtta / az ew ffÿanak
ffel tamaztasaerth .. Azert ky vevee magaat
belóle / es hagÿa mas bÿroth az dologba .
Aspasius newó<t> vicariosth kÿ az neepnek
ÿteeletet tennee / Ottan azert aspasius
wicarios nagÿ tÿzet gÿoÿtata / Es zent Ag-
-nes azzont belee vettetee / Mÿnt azth
tetteek vona . Ottan keth felee valeek az
tÿz . es mÿndden felee / az dÿhes neepekbe
nagÿ sokakat emezte meg / Az zent zÿzet
kedeeg . semÿkeppen meg nem haboroÿtaa
Azth lathwan / nem Istenÿ erónek . De er-
deghÿ twdomannak velÿk vala / es nag̋
kÿaÿtasth teeznek vala ellene / Bodogssa-
gos zent Agnes azzon kedeeg : El terÿeztwen
az ew eedes kezeÿt az menÿorzagra . az
langhnak kózepette / eellÿen ÿmachagot
teen Wr Istenhez .. Oh mÿndenhato /
ÿmadando / tÿztólendó : feelendó ; mÿ
wrwnk Iesus xp̄usnak zent attÿa Aldlak
en teeghedet / mert az te eegÿetlen egÿ
zent ffÿadnak mÿatta . el tawoztatam
az dÿhes neepeknek fenÿegheteeseketh .
es erdeghÿ fertelmeketh . zepletelenw̋l a-
-tal hagam . ÿme mastan ees menÿeÿ
harmattal . meg entettel enghemet : es zēt
leleknek mÿatta / ez tÿznek tÿzhelÿe meg
alwzÿk . langa el ozol / es eegheteese az-
-okra hamlÿk kÿk zolgaltattÿak ewtet .
Adlak teghedet . tÿztólendó atÿa . kÿ ez
langnak kózzóle : mÿndden feelelemnel
kÿl enghemet te hozÿaad enghetz ÿew
-nóm Ÿme ÿmaran . azth kÿt hÿttem
latom / kÿt remeenlettem . tartom . kÿth
kewantam . meg eerttem Theghed vall-
-ak mÿnd aÿakÿmal . mÿnd zÿwemmel
ÿme ÿmaran tehozÿaad ÿewók . eeló es
bÿzon Istenemhez kÿ mÿ wrwnk Iesus .
xp̄ussal te zent ffÿaddal . Es zent lelekkel
eelz es wralkodol . mÿnd erekw̋l erekke
Amen .:-
Ottan azert Aspasius Romaÿ wicarios
az kóz neepnek haborwsaghÿt el / nem
zenwedween . nÿakaat vagataa . Es
azonkeppen az ew rosa zÿnew zeep veree
-nek mÿatta . xp̄us Iesus ewtet mar-
-tÿrraa zentólee Az ew zÿleÿ kedeegh
nagÿ erem̄el . ffel veveen az ew zenth

{202b}
Testeet / temeteek el nagÿ tÿztesseegghel
egÿ falwchkayokba . az wth felón kÿnek
newe nomentana . Mÿkoron az hÿew
kereztÿenek gÿakorlanak az ew zent kopor
-ssoÿaat / nagÿ nÿomorwsagokat zenwednek
vala az poganoktwl . Vala kedeeg zent
Agnes Azzonnal . egÿ zÿz lean barattÿa
kÿnek emerenciana vala newe / kÿ
chak meg hÿw̋lót vala meeg : mÿko-
ron . azert az vezedelmet lathnaa . nag̋on
feddÿ vala az poganokath . erette /
Annak okaert wgÿan ottan kówezeek
meg ewtet ees / Es az ew vere hwlla-
sa leen / mÿnd kerezthssege / mÿnd . mar-
tÿromsag zenwedese / Azon horaban
leen nagÿ vÿllamas . menÿ dórghess .
es feld ÿndwlas . kÿknek mÿatta az
gonoz pogan neepeknek nagÿob reeze / el
vezee / Ewtet ees zent Agnes azzonnak zÿleÿ
eeÿel oda ÿeween . ottan kózel el temeteek
Mÿkoron azert : nagÿ chodakat tenne
wr Isten . az ew zent koporssoÿanal / egÿ ke-
wes eztendó el mwlwan / eseek hallanÿ
Constancianak . Constantinos hazaar lea-
-nÿanak kÿ teteÿtw̋l foghwa talpÿglan
tellÿes vala varral . De ennen maga
zÿz es bólch vala . mÿnt ollÿan keral-
-ne azzon / Tanachot adanak azert ew-
neky az kereztÿenek hogÿ ha meg akar
-na gÿogÿwlnÿ / ÿarwlna zent Agnes
azzonnak koporssoÿanak latogathnÿ : Mÿ
-koron ott ÿmathkozneek azon pogāssagaban /
el zwnnÿada / es almaban / nekÿ ÿeleneek
zent Agnes azzon / mondwan / Bator leeg̋
Constancia Es hÿg̋ Amÿ wrwnk Iesusban
xp̄usban Istennek ffÿaban / az te ÿdwezeÿ-
-tedben kÿnek mÿatta ma mÿndden tested
zerent egheesseeg adatÿk / Ez zoo wtan
ffel ebrede es lataa haat meg vÿgazot
Mÿkoron haza ment vona . teen nagÿ
eremeth : az ew attÿanak attÿaffÿaÿnak
Es mÿnd az egheez Romasaghnak ; keree
azert ew attÿaat es attÿaffÿaÿt / es zent
Agnes azzonnak tÿztesseeghere nagÿ templo-
-mot rakata ; Es ennen maga wgÿan ott
nagÿ sok zÿzekkel zÿzen meg marada
holtÿk zolgalwan wr Istent es zÿz zent
Agnes azzont : hol ott / mÿnd ez ÿdeÿ-
glen / nagÿ chodaakat tett . es teezen az

{203a}
Ett lezen emlekó̗zet
zent . vÿnce Ma-
-rtÿrrol .
Ez maÿ zent Epistola . Es ewangeliom
vannak meg ÿrwan . zent Tamas pispk
es martÿr napÿan karachon wtan . ha
kÿnek kel meg magyaraznÿ ott meg
leelÿ / Azert mastan wr Istennek es
ez dÿchóseeges zenthnek tÿztósseeges em-
lekózettÿekre lassok meg az ew zenth
eeleteet es vÿtezkódó martÿromsaganak
chodalatos eresseegheet . kÿkból meg ÿsm-
-erhettÿek az ew zent erdemes voltanak
-ees meltossagos voltaat .-
Elezer lassok meg az ew Zent neween-
-ek ertelmeet / Az Vÿnce betw̋zerent
magÿaraztatÿk bÿneket meg eeghethw-
-een . Awagy eegheteesth meg othwan .
Awagy gÿezedelmet tarthwan / Mert
ew meg eeghetee . az az . meg emeeztee
ew testeenek gherÿedózó bÿneÿt ennen-
magaban ; Meg gÿózee az gyettrelm-
-eknek keserw̋ tÿzeet / ew batorssagos
zenwedeeseenek mÿatta / Meg gyózee
ez vÿlagot ees / ewtet tekeelletesseeggel
meg wtalwan ..-
Harmakat gyóze meg ez wÿlagon / twd-
-nÿa ÿllÿk . Ez vÿlaghÿ hamÿs tewólghe-
-seketh / fertelmes zerelmeketh es kethss
-eeghes feelelmeketh . kÿnek meg gyóze
bólchesseeghnek . tÿztassaghnak es alha
-tatossaghnak mÿatta / Mÿndennek
elette ÿrtta meg ez zent vÿnce m
artÿrnak eeleteet zent Agoston doctor
atÿank / Annak wtanna magÿarazta
meg nÿlwabban zent prwdenciꝰ doctor .
Zent Wÿnce . vala nemes
nemból . De hÿtÿ . es zerzetesseeghe ze-
-rent Annal nemesb vala . Es zenth
Valerius pÿspeknek ffel papÿa vala .
kÿnek az ÿambor az ew tÿz-
-tÿt hatta vala vÿselnÿ . mÿert ew
nÿelweeben bantasa vala ; Es ennen-
maga czak ÿmachnak es lelkÿ gon-
dolathnak atta vala magaat . Dacia
-nos chazarnak azert hagyomasazerent
Valencia newó varasban vÿteteenek

{203b}
Es ott vetteteenek az temlechbe / kÿketh
mÿkoron zÿne eleeben hozatot vona .
nagÿ haraggal monda .. Mÿt mondaz
Walerÿ . kÿ az zerzetesseeghnek newe alat
Az feÿedelmeknek decretoma ellen teez /
Mÿkoron zent walerius pÿspek . chak
kÿnnÿen es alattomba felelne . monda
zent Wÿnce . Ne akar'' en tÿztólendew
atÿam olÿ mÿnt feelelmes zÿwel .
kÿnn̋en zolnÿ / de zabadon zoolÿ / De
azert ha parancholod en zent atÿam
En maÿdan felelók az bÿronak . kÿ-
-nek monda ; ÿmaran meeg reeghen
teeneked hattam en zerelmes ffÿam az
en zolasomath . Mastan ees az zenth
hÿteert kÿeert ett allwnk . teeneked
hagÿok felelnÿ / Ottan zent Wÿnce
fordwla Dacianos chazarra arczwl .
monda : EEddÿglen semÿ zoot nem
tettewnk ez zent hÿt mellet / De az
kereztÿenekneel vezedelmes bólczesseeg
-nek alohad vala mÿkoron az bÿzon
Istenseeghnek vallasa / karomlaskeppen
meg tagattatÿk . Ez mondas wtan Da-
-cianus haragra remewlween . Az ÿam-
-bor pÿspeket zankÿ vettetee . Zent Vÿn-
-ceeth kedeeg wgÿ mÿnt dagalÿos es
vakmeró ÿffÿat : hogÿ ew raÿtta eg̋ebek
ees meg tanwlnanak az oztorwra
vonÿataa . es mÿndden taghÿaat el za-
gattataa .. Es monda ewnekÿ Dacianus
Mond meg oh Wÿnce / mÿkeppen neezed
mastan tennen magadat es az te nÿa-
walyas testedet . Ew kedeeg mosolÿodek
raÿtta es monda . Ez az kÿt koronkeed
kÿwanttam en / Azth halwan az cha-
zaar : kezdee ewtet mÿnden fele keennal
fenÿeghethnÿ / ha ewnekÿ nem engh-
-edne . Monda zent Wÿnce . Oh melʼʼ
bodog vag̋ok en . mert mÿg ÿnkab
latlak teeghed en reeam haragwnÿ
Annewal ÿnkab twdlak ÿrgalmaznÿ
Nem akarom azert hogÿ semÿben az
en dÿchóseegemet meg kÿssebóhed . Se .
karth ne teegÿ az en dÿcheeretemnek
keez vag̋ok azert mÿnden rendbelÿ
keenokra / az en ÿdwezeÿtemnek neweert
zenwednÿ ; kelʼʼ ffel azert nyawalias
es mÿnden lelkednek gonossagawal .

{204a}
Indwlÿ meg . Es meg latod . hogÿ tebbet
tehetek az keen zenwedesbe en wram
Iesus xp̄usnak ereÿwel . honnem te kÿ
enghemet gÿettrez / Ez zoo halwan
ffel zekelleek az feÿdelem ez nagÿ dÿ-
hesseeggel kezdee az zolgakat es hoherek
-eth estappal vernÿ . hogÿ semÿt nem
tehethneenek ewnekÿ . Monda zent
Wÿnce . Mÿt mÿwelz Daciane ?
ÿme tennen magat Bozzwt allaz . en
eerettem . az kenzokon ? Ottan azert
mÿnt ha eze el vezót vona . monda
az hohereknek / Oh nÿawalÿasok nā
semÿt nem tehettek ewnekÿ / Nam az
tebb gonoz tewóketh meg gÿózhetteetek
es az keennak ÿdeÿn mÿndent kÿ kea''
-tottanak . Mastan kedeeg . czak ez wȳce
mÿnden kenzastokat meg gÿózÿ es
semÿe twggÿa / Ottan azert az hohe
-rek nagÿ was gherebenekkel : mÿnd
az chontÿk le zaggataak ewnekÿ
mÿnd hwsaat . mÿnd bewreeth wg̋
hogÿ mÿnd ew tellÿes testeeból veer
folna kÿwe . es mÿnd . az belÿ ees kÿwe
tetzeneenek . Es monda ewnekÿ Daci-
-anus . kenÿerw̋l temagadon vÿnce
hogÿ az te zeep ÿffÿwsagodat nÿerhe
-ssed meg . Es az kenokat kÿk meegh
read ÿarandok Monda ewnekÿ
zent wÿnce / O pokolbelÿ erdeghnek
merghes nÿelwe . az te kenaÿdat nem
ffelem . De azon felette feelók . hogÿ te
tettetód / akarwan en nekem ÿrgalmaz-
-nÿ / Merth mÿnnel ynkab latlak tee-
ghedet / meg haragwnÿ . annewal ÿn-
kab erw̋lók Nem akarom azert hog̋
semÿt megh haggÿ az kenokban . hogÿ
vallÿad temagadat mÿndenben megh
fogÿatkoznÿ / Ottan azert le veweek az
oztorwrol : es veteek . vas rosteerra hog̋
meg sÿthneek / oda ees nagÿ eremest
meegÿen vala halaat adwan mÿnden
ben wr Istennek / Mÿkoron azerth
sÿthneek es az ew . az tÿzre ferteghne
<mÿn> annewal ÿnkab wÿwlnak vala
az ew sebeÿ . Azonkezben . sowal ees hÿ
-mtÿk vala alatta / es zwrkallÿaak vala
alatta az tÿzeth : hogÿ mÿwel mÿnden
felól reea zÿkrazneek az lang es nag̋ob
keenth zenwedne . wgÿ annera . hogÿ m
-ykoron az ew teste taghÿa ymaran el

{204b}
Eghet Vona / meegh az ew belÿ es hwraÿ
ees / mÿndenfelól alaa fÿghnek vala /
mÿnd ez eelÿen dolgok kózót / xp̄usnak
ew zeretew zolgaÿa / mÿndden alhatatoss-
agban meg maradwan . ffel emelwen
az menÿorzagra ew zemeÿt wr Istennek
kenÿeregh vala ; Mÿkoron mÿnd ezeketh
Dacianus chazarnak hÿrree tetteek vona
monda . ÿaÿ mÿnekewnk . mert latom
hogÿ ez ember mÿat meg gÿeztetw̋nk
De ÿmaran ez wtan rekezzeetek egÿ
seteeth temlechbe : vessetek azÿw chere-
-peketh ew alaÿa / zorohatok kalodaban
ew labaÿt es azonkeppen haggÿatok
el ott fekewnÿ . mÿnden emberÿ vÿ-
gaztalasnal kÿl . Es mÿkoron meg ha-
land . ÿzennÿeetek meg ennekem ./
Mÿnt hamarab meg zerzeek az paran-
cholatot az kegÿetlen zolgaak .-
De ÿme Az felsseghes kÿral . kÿerth
zent Wÿnce vÿtez vÿaskodÿk vala . az
nagÿ keent valtoztataa hertelen nagÿ
dÿchóseegre / mert az temlecznek seteet
-seeghe valtozeek . nagÿ feenesseegre / az
Cherepeknek kemeenseege : zeep ÿllatw
vÿragokkaa / labaÿ meg odoztatanak
es mennÿeÿ zent Angÿaloknak vÿgaz-
talasaawal . meg latogattateek Mÿko-
-ron azert ott az zent angÿalokkal .
erw̋lne es vÿgadna . sokak kezdeegh
hallanÿ az nagÿ zeep angÿalÿ zengeesth
Es meg rettenwen az órÿzók . magok-
ban tereenek . es mÿnd ffel veeveek
az zent hÿtet Azt halwan Dacianꝰ
chazaar el amelkodwan raÿtta mōda
Myt tehetwnk ennel tebbet . ÿme ÿm-
aran meg gÿeztettw̋nk / Vesseek la-
gÿab aggÿra / hogÿ mÿwel nagÿob
dÿchő ne legÿen / ha ez keenba el
fogÿatkozandÿk / Mÿkoron azert lag̋ab
agÿra helhetteek vona . egÿ kewes var-
tathwan . xp̄usnak adaa ew lelkeeth
Azon <eztendóben> ydóben mÿkoron ÿrnanak
zyletethnek wtanna . keth zaaz Nÿolcz-
-wan heet eztendóben / Dÿoclecianos
Es Maximianos Romaÿ czazaroknak
wrasagoknak ÿdeÿn -
Mÿnt azth hallotta vona Dacianus
nagÿon kezde raÿtta bankodnÿ hogÿ
ezenkeppen . meg gÿeztetót vona . mon-
-da . ha meg gÿezheteem eelwen
de bozzwt veezek raÿtta / awagÿ holta wtan /

{205a}
Paranchola azert az zolgaknak hogÿ az
holt testet vethneek kÿ a'' mezóre . az vadak
-nak . madaraknak . hogÿ ÿzenkeed el zagg
-athnaak / De az zent angÿaloknak mÿatta
meg otalmaztateek : Azonkezbe ÿewe eg̋
nagÿ fekethe eeh hollo . es az teb mada-
-rakat ew zarnÿawal mÿnd el ÿzee
rola es nem hagÿaa bantanÿ : Es ew
feÿe le haÿthwan neez vala az testre
es chodallÿa vala az zent angÿalokat
kÿk ott kerw̋le valanak . Mÿnt azth
hallotta vona . dacianus . monda . Aloÿ
-tom hogÿ holta wtan sem gÿezhettyek
meg . Hagÿaa azert hogÿ egÿ nagÿ kó-
-veth kóthneenek nÿakara es az tengher-
-be vethneek . kÿt / hogÿ ha ez feldÿ va-
dak madarak meg nem zaggatanak
Awagÿ az tengher belÿ halak mÿat . meg
hannaa zaggathatnÿ Mÿkoron azert
az haÿosok / el sÿlleztetteek vona az testet
zent Angÿaloknak ÿgazgatasoknak mÿ-
atta hamarab az parttra ÿwta . hon-
-nem mÿnt az haÿosok . kÿk be vÿttek
vala ; kÿt . Istenÿ ÿelenethnek mÿatta
egÿ hambor Azzonÿallat . ew hozÿaa
tartozowal talala meg / es nagÿ tÿzte-
-sseggel el temetee / kÿnek ew zenth
erdemeenek mÿatta . Az wr Isten . nagÿ
sok ÿrgalmakat es czodakat teezen koron-
-keed kÿk ÿo hÿttel ez dÿchóseeghes
zenthnek zolgalnak aÿoÿtatossal /-
Ÿme azert en zerelmes attÿamffÿaÿ
mÿnemew . temptacōwal . keennal es
kÿlemb kÿlemb gÿettrelmekkel veezÿ
kÿ wr Isten az ew hÿweÿt ez na-
-walÿas vÿlagbol // mÿkeppen megh
haggÿa sanÿargathnÿ az gonozoknak .
hogÿ anneewal nagÿob dÿchewseges
erdemeth adhassok ewnekÿ / Mastan .
azert A''meelÿ ffÿat leanÿat zeretÿ
Azon wr Isten meg verÿ es meg
feddÿ . mert azon ÿsmertetÿk <wr> meg
wr Istennek hozyank valo zent
zerelme / kÿben / tarczon meg ew
zent felsseghe erekkw̋l erekke // am̄ ./
Zent Pal Apostoln
ak megh fordulattia
Napyanak . Epistolaia :

{205b}
EZ maÿ zent Epist-
-olaat ÿrtta meg Lucas
Apostolok Iarasokrol zer-
zett kenÿweenek kÿlen-
-czed reezeeben . mond-
-wan . Azon Idókben . az az . mÿkoron zent
Isthwannak meg kówezeese wtan az
zent tanoythwanÿok varasonkeed pre-
-dicallananak . es hÿrdethneek wrwnk
Iesusnak zent neweet / Az ÿdóben . Ez
Sawlos /: kÿnek fordwlattÿat ez maÿ
napon Anÿazent egÿhaz ÿllÿ : mÿert
Az tórwenbe nagÿ bólcz vala es ÿras
-twdo doctor / mÿert Idwezóÿtenk Iesusth
nem hÿzÿ vala . Es ez zent hÿtet wtallÿa
vala . hogÿ mÿwel Istenÿ karomlaas vona .
az tórween ellen ; kezde Istenkepeeben bozz-
wt allanÿ az kereztÿeneken es anÿazent
egÿhazat haborgathnÿ / hogÿ ha azzal isten-
-nek kedwet tennÿ / Azert az ÿdókben
Saulus kedeeg akkoron
hertelenkó̗dÿk vala az tanoÿthwan-
-ÿok ellen . mÿnd fenÿegheteess-
-el . mÿnd vereseegghel . Yarw-
la azert az papÿ feÿedelemhez
Damascosban . es keere ew tew-
-le zabad lewelet az sÿnagoga-
ban : hogy . ha kÿket hol talalh-
-atna : az kerezttÿen hÿtben fÿr-
-ffÿakat / es azzonÿallatokat / kó-
-tó̗zween vÿnnee be Ierwsalem-
-be :. Es mÿkoron menne az w-
-ton .. tó̗rteneek hogÿ kózelgetne
Damascosban / es ÿme hertelen
-seeggel kerw̋l vevee ewtet men-
nÿeÿ fenes kód : Es le esween
az feldre . zozatot halla menn̋
ból mondwan ewnekÿ Saule
Salue mÿt haborgatz engemet

{206a}
Monda ottan : Ky vagy wrā /
felele . en vagÿok az nazareth
belÿ Iesus kÿt te haborgatz .
kemeen teneked az ezteke ellen
rwgodoznod /. Es ott retteghwen
es el chodalkodwan monda .
Wram mÿt akarz hogÿ teg̋ek ?
Es monda ewnekÿ wr iesus
Kelʼʼ ffel es menÿ be az varas-
-ba / es ott meg mongÿaak
teeneked / mÿt kellÿen teene-
-ked tenned /. Az neepek kedeg
kÿk ewtet kó̗wetÿk vala al-
-nak vala nagy amelkodassal
ÿollehet halwan az zozatoth
de maga senkÿt nem latnak
vala . Fel kele azert Saulus
az feldró̗l . es meg nÿthwan
zemeÿt . ha semÿt nem laat
Be vonÿaak azert ewtet ke-
zeenel foghwa az varasban
Damascosban : Es vala ott ha-
-rom eeh nappaa vakon / es
eetelnel ÿtalnal kÿl / Vala
kedeeg egÿ tanoÿthvanÿ dam-
-ascosban : kÿnek Ananÿas va
-la newe : Es monda ewnekÿ
almaban wr isten . Ananÿa .
Monda ottan / ÿme hol vag̋ok
wram / Monda ewnekÿ wr
Isten . Kel ffel menÿ el az wcza
-ra kÿ mondatÿk rectosnak . es
keressed meg Saulusth tarsso-
-mbol valot / Iudasnak haza-
naal / am ÿmaran ÿmatko-
-zÿk / Monda Ananÿas hall-
ottam en nagÿ sokaktwl az
ember felól mene gonozt tett

{206b}
Az te zentÿdnek Ierwsalembe / De
meegh ett es hatalma vagÿon
az papÿ feÿedelmektewl megh
kótóznÿ mÿnd azokat kÿk az
te zent newedet vallÿaak / M-
-onda esmegh ewnekÿ wr isten /
menÿ el mert valaztot edee-
-nÿem ew ennekem . hogÿ vÿ-
-sellÿe az en newemet . pogan .
neepeknek . kÿralÿoknak es az
Izrael ffÿaÿnak elette . En ke-
deegh meg ÿelentem ewnekÿ
mennÿet kellÿen zenwednÿ
az en newemeert . Es el m-
-ene Ananÿas . es be mene .
az hazban hol ott ÿmatko-
zÿk vala / es rea vethween
ew kezeet monda : Saul . a-
-ttÿamffÿa . Az en wram Iesus
kÿlde enghemet tehozÿaad
kÿ az wton ÿelent meg te-
-neked . hogÿ laass . es tellÿel
be zent lelekkel / Es azonnal
el hwllanak az halÿagok ew
zemeÿról mÿnt az hal heeÿ
Es ffel kelwen meg kereztel-
kódeek // Es mÿkoron eetelt
vett vona / meg eressódeek
Leen azert az tanoythwan-
ÿokkal /. kÿk Damascosban
lakoznak vala ennehan na-
-pÿglan . Es ottan be men-
ween az sÿnagogaban pred-
-ÿcallʼʼa vala wrwnk Iesusth
mert ew vona az bÿzon ist
-ennek ffÿa : Chÿodalkoznak
vala kedeeg mÿndenek raÿtta
kÿk ew bezedeet hallÿaak vala

{207a}
Es mondnak vala .. Nem de ez
ee kÿ haborgattÿa vala Ierwsa
lembe azokat kÿk ez neweth
newezÿk ? De meeg ede ees az
ert ÿewt hogÿ kótózwe vÿg̋e
be az ollÿanokat az papÿ feÿe
-delmekhez : Saulus kedegh
annal ÿnkab el hatalmazÿk
vala . es haborgattÿa vala az
sÿdo neepeket kÿk damascosba
lakoznak vala .. azt bÿzonoÿt-
-wan . mert ez vona az Cristus
Iesus ..-
Azon Innepnek ew-
angelioma .
Ez may zenth ewangeliomot ÿrtta meg
zenth Mathe ewangelista kenÿweenek
tÿzen kÿlenched reezeben . Es leen eredetÿ
az ÿdóben mÿkoron Idwezeÿtenk vona
harmÿncz harom eztendós ew ember-
-seghe zerent / es ew halalahoz kózel lewen .
eegÿkoron eleÿbe gÿewleenek az tan-
-oÿthwanÿok az edes mēnÿeÿ meste-
-reknek hogÿ ÿewendóót kergÿenek
ew tewle . Es mÿndennek elette fele
-le zent peter
AZ ÿdó̗ben . mo
nda sÿmon .
peter iesusnak
ÿme mÿ . mÿ-
ndenek el hatt
-wnk es teghedet kó̗wetewnk
Mÿ lezen azert mÿnekw̋nk
eerette // Iesus kedeeg mon-
-da ewnekÿk . Bÿzon mon
dom tÿnektek . hogy tÿ kÿk
enghemet kó̗wettók az wÿ
-ÿonnan valo zÿletetben mÿ

{207b}
Koron embernek ew ffÿa ÿl-
-end . ew istensegheenek zekÿb-
-en : tÿ ees ÿltek tÿzen keth
zekókón .. ÿteelween . Izraelnek
tÿzen keth nemzetÿt : Es mÿ-
-nden vala kÿ ew hazaat el
hagÿangÿa : awag̋ / attÿaffÿ
-aÿt : awagÿ hwgaÿt // awag̋
attÿaat es annÿaat : awagÿ
felessegheet : es ffÿaÿt : awag̋
mezeÿt . az en newemeerth .
zaaz anneet veezen erette .
es az erek eleteth bÿrÿa .
Imaran Ez dÿchóseghes zent palnak
meg fordwlattÿarol / mÿkent zenth
doctorok ertekóznek lassok meg ..
Bodogssagos zent palnak meg fordw-
-lattÿa leen azon eztendóben // mÿko-
ron wrwnk Iesusnak zenwedese / Es zent
Isthwannak kówezetÿ / Mÿ oka kedeegh
leegÿen hogÿ az ew meg fordwlattÿaat
ÿllÿ anÿazent egÿhaz . es az teb zentekeet
nem ÿllÿ : harom okaat talallÿok / Elezer
peldazateert / hogÿ senkÿ kethsegbe ne
esseek akar meelÿ nagÿ bÿnes vona ees
mÿkoron ellÿen nagÿ bÿnesth es Istenÿ
karomloot . eellÿen nagÿ malaztra lat-
-wnk ÿwthnÿa : Masodzor eremnek
okaert : mert mÿkeppen Anÿazentegÿhaz
nagÿ nÿomorwsagot zenwedet ew .
mÿatta haborwsagh zerent . Azonkeppē
nagÿ eremeth latot ew meg fordwla-
-ttÿanak ÿdeÿn . Harmadzor choda .
tetelnek okaerth . mert wr Isten nagÿ
choda dolgot teen . ez egheez vÿlagon
az ÿdóben / mÿkoron eellÿen nagÿ
kegÿetlen emberból hÿwsseghes predi-
-catort teen : ffarkasbol . artatlan ba-
-ranth . ees ellenseegból anÿazenth
egÿhaznak ÿeles doctorath :-
Towabbaa . eegÿeb neegÿ rendbelÿ okaat
vetÿk doctorok . mÿert anÿa zent egÿhaz
ÿllÿ ez maÿ zent napot / EEllezer eellÿen
nagÿ meltosagos doctornak . <melto> tÿztess-
-egheert . Masodzor eegÿeb zeghen bÿ-
-neseknek peldazattÿoknak bÿzodalmokert
hogÿ mÿwel . az ew meg fordwlattÿanak

{208a}
Haznalatossagawal mÿndent penitencia
-ra remóÿtene / Harmadzor hogÿ va-
-la kÿ meg akar ternÿ azonkeppen
kellÿen tennÿ / mÿnt ew teen ; mond-
-wan . Wram mÿt akarz hogÿ teg̋ek ?
es azonkeppen erdemlÿen ÿwthnÿ wr
istennek zent malaztÿara / Negÿedzer
hogÿ mÿwel / mÿndenneel nÿlwan
leg̋en wr Istennek ew nagÿ ÿrgal
-massaga ; mert meeg az nagÿ bÿne
-sektw̋l sem vonzÿa meg ennen magat .
chak . hog̋ meg akarÿanak ternÿ az
wr Istenhez -
Doctoroknak mondasok zerent . harom
Nagÿ Nehez bÿnek valanak zent palba
ew meg fordwlattÿanak elette / Elezer
vakmeróseegh / arrol emlekózÿk az
zent epistolaban mondwan / ÿarwla
nagÿ mereesseeggel az papoknak feÿe-
delmeehez ; mÿnden zemeermet es fee-
-lelmeth hattra hagÿwan /-
Masod vala . nagy dagalÿos keweel
-seegh / kÿról emlekózÿk az epistolaban .
mondwan ; mert nagÿ dóllÿewel her-
telenkódÿk vala . kÿ zarmazÿk kewel-
seeghnek twlaÿdonsagabol .-
Harmad vala / az tórwen belÿ zenth
ÿrasnak testhzerent valo ertelme / es
annak okaert meg ÿsmerhetÿ meg az
Cristus Iesusth . hogÿ ew leǵen Istennek
zent ffÿa kÿról az tórwen es az zent
ꝓpthaak zoltanak / es annak okaert ha-
mÿsnak twggÿa vala az kereztÿen hÿ
-teth / Erról emlekózÿk eeggÿk epistola
-ÿaban . vala mÿt tettem / mÿnd -
twdatlan tettem az en bolonsagom
zerent . Az okaert erdemlettem ÿrgal
-massagot az wr Istentw̋l : Eth <erteth>
erthettÿek meg nagÿ bÿn legÿen
az . twdwan . es vakmeróseeggel valo
tett bÿn / mert soha . ÿrgalmassagot
nem erdemlʼʼ wr Istentw̋l hanem
ha nÿlwan valo penitenciat tarth
rola . ezen vÿlagon es meg gÿonn̋a /
Mÿert zent pal ees ew meg fordw-
lattÿanak elette / <meg .> nem twd va-
la ertekóznÿ az lelkÿekról : az menn-
ÿeÿekról : es az wr Istenról : Choda
keppen fordoÿtaa meg ewtet wr isten
Az mennÿekból zolwan . ewnekÿ fen-
eskódbe / kÿról wgy mond zent Agos-
-ton doctor atÿank // le eÿteteek az fel
-dre hogÿ meg vakwlna / meg vak-
-wltateek / hogÿ el valtozneek : el val-
-toztateek

{208b}
Hogÿ el bochattathneek / el bochattateek
hogÿ az ÿgassagheert kÿlemb kÿlemb keppē
zenwedne Erról mondaa wr Iesus
Ananÿasnak / meg mwtatom en ew
-nekÿ meennÿet kellÿen az en newe-
-meert zenwednÿ ; Meg wgÿ mōd
zent Agoston rola / Le vereteek az
kegÿetlen . es annak wtanna hÿw
leen .. Le vereteek az haborgatoo
es predicatorraa leen / Le vereteek
az vezedelemnek ffÿa / es valaztot
edeennÿee leen ; mert az harmad
napÿg . mÿg vakon leen . tanwlaa .
meg az zent ewangeliomot . kÿt
eegÿebek sok ÿdeÿglen tanwlanak
meg / kÿról ennen maga wgÿ ÿra
annak wtanna : En wgÿ mond . sem
embertw̋l nem vettem : sem tanwl-
tam / ewtet / De az en wram Iesus .
xp̄usnak ÿelenetÿ mÿat / Azok leenek
oka hogÿ mÿg eelhete ez vÿlagon
koronkeed gÿorss es keez leen / wr
Isteneert zenwednÿ . kÿról ha kÿ
tebet akar lathnÿ olwassa az ew
epistolaÿt kÿketh tetowa ÿrogatot
hyw kereztÿeneknek es anÿa zent
egÿhaznak lelkÿ tanwsokra . kÿnek
ew meg fordwlattÿanak es malaz
-tos voltanak . bodogssagoss emlekoze-
-tÿerth . mÿnekw̋nk ees engheggÿen
malaztot a' mÿ wrwnk Iesus xp̄us
Es halalwnknak wtanna azon bo-
dogssagot hol ott eel es wralko-
-dÿk az ew zentÿwel eegÿetembe
erekkw̋l erekke Amen /
Azonÿwnk Mar
-ia tÿztwlattÿa nap-
-ÿanak Epistolaÿa .
Ez maÿ zent Epistolat ÿrtta meg zent
Malachÿas ꝓptha . kenÿweenek harmad
rezeeben .. kÿben emlekózÿk wrwnk
Iesus xp̄usnak . mÿnd keth keppen valo
ÿewetelÿról . az az testben / Azzonÿwnk
zÿz marianak meheból ez vÿlagra
Es az wtolso ÿteelettre . eleweneketh
es holtakat egÿ mastwl el valaztanÿ
mondwan / Ezt mongÿa az wr Isten /

{209a}
AZth mongÿa az wr
isten : yme en el
bochatom en ang
-ÿalomat . es wt-
-at zerez en zÿnem
-nek elette . es ottā
azonnal el ÿew . ew zent templomah-
-oz az mennÿeÿ wralkodo . kÿt tÿ
kerestek es az tórweennek angÿ-
-ala kÿt tÿ akartok /. ÿme ham-
-ar el ÿew azt mongÿa wr isten
Es kÿ gondolhattÿa meg ewnekÿ
ÿewetelÿt ? Es kÿ alhattÿa megh
ewnekÿ latasaat ? Mert ew
ollÿan lezen mÿnt az ffel fwa-
-llot tÿz . es mÿnt az fwllo tÿz
toÿto ffÿew /. Mert le ÿl ffwnÿ
kÿ valaztwan az ezÿstek . es m
-egh tÿztoÿthwan leuinek fÿaÿt
Es megh zÿrÿ ewket mÿkent
az aranÿat es az ezÿstet : Es leez
-nek wr istennek aldozwan ald
ozatot mÿnden ÿgassagban : Es
kellemetes leezen . wr istenneel
Iudanak es Ierwsalemnek aldo
-zattÿa . mÿnt reeghÿ ÿdónek n-
-apÿaÿ es eztendeÿ : azth mon-
gÿa a'' myndenhato wr isten .
Azon Zent Innepn-
-ek Ewangelioma
Ez may zent Ewangeliomot ÿrtta meg
zent Lucach kenÿweenek masod ree-
-zeben . Es leen eredetÿ . Cristus zÿlete-
-seenek elssew eztendeÿben . az az .
negÿwen napon wtanna / zÿletesee-
-nek . es wgÿ mond . Az ÿdóben .

{209b}
AZ ÿdóben . mÿnek
wtanna bel tólte-
-nek vona : azzon-
-ÿwnk maria tÿz
-twlatÿnak nap-
ÿaÿ . moysesnek
tórwenÿezerent . vÿveek ffel Iesust
Ierwsalembe hogÿ be mwtatnak
ewtet wr istennek / mÿkent ÿr-
-wan vagÿon wrnak tórwenÿe-
-ben . mert mÿnden ffÿrffÿwÿ m-
-agzat meehet nÿthwan wr . ist-
ennek zentynek hÿwattatÿk : Es
hogÿ aldozatot tennenek erette
mÿkeppen megh vagÿon mond-
wan wrnak tórweenÿeben ket
ffel gherlÿceet : awagÿ ket galamb
ffÿakat /. Es ÿme vala egÿ ember
Ierwsalembe kÿnek newe . Sÿmeon
Es ez ember vala ÿgaz eeletew
es isten feelew . warvan izrael-
-nek vÿgaztalasaat . es zent lelek
vala ewbenne . Es feleletet vett
vala az zent lelektewl halalt
nem lathwan . <hanem annak>
mÿnek elette megh lathnaa
wrnak Cristosaat : es ÿewe zēt
lelek mÿat az templomba . Es
mÿkoron be vÿnneek az gÿer-
-meket Iesust az templomba ew
zÿleÿ . hogÿ tenneenek ew ere-
-tte aldozatot az tó̗rwennek zok-
-asa zerent / Es ew : az az . a'' veen
Sÿmeon vevee ewtet ew karÿa-
-ÿra es meg aldaa wr istent es
monda . ÿmaran el bochatod
az te zolgadat wram az te beze-
-det zerent bekeseegghel . mert
lataak en zemeÿm . az te ÿdwó
-zeÿtedet . kÿt zerzettel / mÿnden

{210a}
Neepeknek zÿne elót ./ Vÿlagos
sagot pogan neepeknek meg ÿe-
lenetÿre es Izraelnek az neepedn-
-ek erek dÿchó̗segheere .-.-
Azzonÿwnk zÿz Anÿa Marianak / Isten
zÿlew zepletelen zÿlenek . Es mennek feld-
-nek kegÿelmes keralne azzonÿanak / ew zent
-sseeghes tÿztwlattÿa / wr istennek parancho-
-lattÿa zerent . Es Moÿsesnek tórwenÿe
zerent / leen / wrnak zÿletetÿnek wtan-
-na Negÿwen napon ; Mÿkoron az ew
eedes zent ffÿaat ffel vÿvee az templom-
ba ; hogÿ ew erette aldozatot tenne es
be mwtathnaa attÿa mÿndenhato wr
Istennek . es meg halalnaa / hogÿ ez
vÿlaghra kÿldette vona az ew zent ffÿaat
ez vÿlagnak ÿdwessegheere / Es hogÿ az
teb azzonÿallatoknak peldaÿok zerent
tÿztwlatot venne : mert az hÿzÿk vala .
hogÿ ew . ees az<z>onkeppen fogatta es zÿlte
az ew zent ffÿat termeezethnek folÿasa
zerent mÿnt az teb azzonÿallatok -
Istenÿ ÿgassaag zerent kedeeg bÿzonÿawal
nem tartozÿk vala reea . az ollÿan tór-
-wenzerent valo tÿzta . mert nem zÿlte
vala az ew zent ffyaat emberÿ termezet
-nek foganattÿa zerent . De zent lelek-
-nek ÿhlese es ereÿ zerent .. Moÿsesnek
kedeeg tórwenÿe zool . az termezethnek
folÿasarol / Azert nem ertetÿk moÿsesn-
-ek bezeede kózónseg zēnt : kÿ akaraa azert
zekeztenÿ moÿses ez ellÿen tórwennek
kóteleeból Azzonÿwnk zÿz mariaat .
mÿert twggÿa vala hogÿ tórwennek
felette <z.> lezen az ew zent ffÿanak zÿle-
-teese / De azzonÿwnk zÿz maria aka-
-ra az tórweennek alaÿa vettethnÿ neeg̋
ÿeles okaert . Elezer hogÿ ew maga-
-ban . az zent alazatossaghnak fondam
-entomot vethne : kÿró̗l wgÿ mond
bodogssagos zent Bernald doctor .
Bÿzonÿawal en eedes azzonÿom zÿz
maria / Nÿnchen tebenned olÿ ok . sem
zÿkseeg az tÿztwlattra : De mÿnem zÿk
seeg vala az te zent ffÿadnak ees az
kernÿw̋l metelees . Leen azert az teb
azzonÿallatok kózót . mÿnt eeggÿk ew
kózzólók / mert nam az te zent ffÿad
ees ollÿan az teb gÿermekek kózóth
mÿnt eeggÿk ew kózzólók / Mÿkent

{210b}
Azert az eedes wr Iesus mÿnd ew zÿle-
-teseetw̋l foghwa . mÿndenben alazatossa-
got mwtata . Azonkeppen . zÿkseeg vala
azzonÿwnk marianak es mÿndenben alaz
atossagot ÿelentenÿ . annak okaert aka-
ra mÿnd az ew zent ffÿawal egÿetembe
az tórwennek alaÿa vettethnÿ : Nam
az ew zent ffÿa Iesus ew zÿleteseenek
ÿdeÿn ollÿannak mwtataa ennen ma-
gaat mÿnt az zegheen̋ ember . kÿnek
semÿ ÿozaga nÿnchen / Ew kernÿw̋l
meteleseenek ÿdeÿn . mÿnt zeghen̋
es bÿnes ember .. Ez maÿ napon ke
-deeg mÿnt . zeghen . bÿnes es zolga
oka ez . mert zeghenÿeknek aldozattʼʼat
valaztaa : towabbaa . mert mÿnd az
ew zÿz zent zÿleÿeewel . meg akara
tÿztwltathnÿ / Annak wtanna mert
meg akara valtathnÿ mÿnt zolga .
Mÿkoron kedeeg meg kereztelkódeek
az ees nem leen az ew zÿksegheert
sem bÿneenek tÿztwlattÿaert / De . az
ew zentsseeghes alazatossaganak meg
ÿelenteseert / kózónseegghel . azert / az
ew zent akarattÿa . az leen mÿerth
ez vÿlagra ÿewe . es ez vÿlaghnak
magaat meg ÿelentee / hogÿ az ere-
-det bÿn ellen . vala mÿnemew
nehesseeg . vala mÿ orwossaag . va-
la . mÿ zerzees : tórwen es kótelezet
kÿ adatot vala . Istennek ÿgassaga
zerent .. Azokat mÿnd reea vevee
mÿndent ennen magan akara meg
bÿzonoÿtanÿ / mert senkÿ eegÿeb
sem mennÿen sem felden nem lee-
-letteteek kÿ eellÿen nagÿ dologhnak
meg feÿteseere eleeg lehetet vona .
hanem chak ennen maga . wrwnk
Iesus xp̄us / kÿnek ew zent alaza-
-tossaga engheztelee meg mÿ ee-
-rettewnk . Atÿa mÿndenhato wr
Istennek reank valo nagÿ ÿgass-
-agos haraghÿaat . Mÿnemew
orwossagokkal kedeeg meg orwoslaa
ez zeghen koor vÿlagot . ÿmaran
naponkeed olwassok az zent ÿrasban .
es ha kÿ kÿwannÿa . mÿndēben
eedes aÿoÿtatossagot zerezhet ew zÿweben /

{211a}
Elssew orwossaggal / azert / az kegÿelmes
wr Iesus xp̄us orwoslaa meg ez
zeghen vÿlagot es mÿnd tellÿes .
emberÿ nemzetet / Mÿkoron ew kÿs-
dedssegheeben / az kernÿwlmeteleesnek
ÿdeÿn . zent vereet kÿ hwllataa : kÿn
az ÿdóben kÿ peldazaa hogÿ ÿewen-
-dóre nem kÿmeellÿ . mÿndenestewl
foghwa ees kÿwe enthenÿ az mag-
-ass kerezthffanak oltaran . Masodzor
masod orwossaggal meg orwoslaa
mÿkoron ez maÿ napon . ew zent zÿ-
-leÿnek kezók atal . az templomba .
ffel vÿteteek es atÿa mÿndenhato
wr Istennek . be ÿelenteteek / hol
oth peldaat ada . mÿnden ewtet kó-
-wetew hÿw kerezttÿeneknek / az ew
zÿlettóketh . az zent egÿhazhoz fel vÿ-
-nÿ es wr istennek zent aldozatt-
-al . es hala adassal be ÿelentenÿ
Harmadzor meg orwoslaa ez vÿ-
-lagot / mÿkoron azzonÿwnk zÿz anÿa
marianak atala . keth <k> gherlÿceet
es keth galamb fÿakat . vÿn ffel
aldozattra . ew erette . mÿkent meg
vala wr Istentw̋l parancholwa
Moÿses atal / mel aldozat vala
zeghenÿeknek aldozattÿa / kÿben
kÿwe ÿelentee hogÿ az zeghensee-
-ghet ÿnkab kedwelnee honnem
mÿnd ez vÿlaghÿ kazdatssagot .
Erról emlekózÿk zent dauid ꝓptha
zaÿa atal az zoltaar kenÿbe mon-
-dwan / zegheen̋ vagÿok en . es
mwkawal eeló mÿnd az kÿsded
-seghemtewl foghwa ; hol ot tan-
-wsagot adaa / mÿndennek mÿne-
-mew wton . es mÿnemew elettel
kellÿen az menÿorzagot keresnÿ
Negÿedzer . meg orwoslaa ez vyla-
-got mÿkoron / Negÿwen ee es nappa .
beÿtele az pwztaban . eehen zome
-hon / Oh zerelmes atÿamffÿaÿ . mel
nagÿ es draga leen : ez ew zent
penitencia tartasa / mÿert . az istenÿ
zent tórwent be ÿewt vala tellÿe-
-seÿtenÿ . nem meg feÿtenÿ : meg
gondolwan az ew nagÿ zeghensse-
-gheet ez vÿlagon ; nem vala honn-
an meg fÿzethnÿ az dezmaat az

{211b}
Ew zent attÿanak mert semÿ ÿo-
zaga nem vala . fogaa magaat az
nagÿ sanÿarwsagra . nagÿ peniten-
-cia tartasra ; hogÿ awagÿ az zent
Istennek kellemetes ÿdókból kÿ ad-
-naa / az tÿzedet / hol oth wg̋ mond-
nak zent doctorok / hogÿ vÿlagon
nÿnchen olÿ teremtet allat kÿ dra-
gab vona wr Istennek elette . es
embernek ÿdwessegheere haznalatosb
vona . mÿnt <ad> az ÿdónek folÿasa
erról mongÿa <zent ago> Idwezeÿ-
-tenk az zent ewangeliomba : olÿ
ÿrgalmas az tÿ mennÿeÿ zent atÿa-
-tot hogÿ senkÿtw̋l nem vonzÿa <.>
meg az ew ÿowotaat / kÿ mÿnd
ÿokra mÿnd gonozokra ffel tamaz-
ttÿa az ew napÿaat . es mÿndennek
esset aad menÿból ew ydeÿzerent .
Ewtódzór orwoslaa meg ez vÿlagot
<mÿkoron> / mÿkoron zent Ianostẃl
tewleetewl . alab valotwl . megh
akara kereztelkódnÿ ; es zolganak
zolgalattÿaat nem wtalaa . de ÿnkaban
ÿonak ÿtelee . mondwan Ianosnak . ezen-
-keppen kel mÿnekewnk mÿnden ÿgass
-agot be tellÿeseÿtenw̋nk / Merth
ha ÿdwezeÿtenk ez eellÿen tórwen be-
-lÿ parancholatokat be nem akart vo-
-na tellÿeseÿtenÿ . haat az hÿtetlen sÿ
-do neep . magaat menthetnee mondwan /
Az okaert nem akarÿok az te tanwsago-
-dat halgathnÿ es az te tórwenÿedet
ffel vennÿ / mert lattÿok hogÿ te sem .
tartod az reghÿ Atÿaknak / Istentw̋l
kÿ adot tórwent / Annak okaert wr
Iesus xp̄us semÿben nem akara
ellene ÿarnÿ . az moÿses tórwenÿenek
Hatodzor orwoslaa meg ez vÿlagot
harmÿnch harom eztendó be telween .
mÿkoron . nagÿ zernÿw̋ kenokat zÿdal-
-massagokat . zemeeremseeghóket zenwe-
-de . es veegre kemeen halalt lata .
az magos zent kerezthffanak oltaran .
hol oth be tellÿeseÿtee ew zent att-
ÿanak akarattÿaat / es az ennen
zent mwkaÿanak veghezetÿt / mÿnd
ez tellÿes vÿlagheert valo aldozatot
mÿndden emberÿ nemnek ellenseegeet .

{212a}
Az erek halallal eegÿetembe megh
ólee . az ew zent vere hwllasanak
es zent halalanak orwossagawal
Ezekre soha senkÿ . eeleg es melto
nem lehete . sem mennÿen . sem fel-
-den . hanem chak ennen maga ./
menÿnek es feldnek . Aldot wra
kÿrallÿa es teremteÿe / <ya> ÿma-
-ran hÿzem hogÿ ennen mÿnden
ÿol erthÿ . meelÿ nagÿ alazatossa-
-gra boczataa ennen magaat . a' mÿ
eedes wrwnk Iesus xp̄us . mÿ
eerettewnk // meelÿ nagÿ zegheensse-
ghet zenwede ez vÿlagon / hogÿ
mÿnket erek kazdaggaa tehethne
az erek bodoghsagban // melÿ nag̋
zerelmet mwtata . mÿ hozÿank
mÿkoron erettewnk zernÿew halalt
zenwede . hol<.> oth be tellÿeseÿtee
az mondasth . merth eresseb az hal-
-alnal az zeretet //
Neweztetÿk kedeeg ez maÿ Zent ÿnn-
-ep harom newel az zent ÿrasban .
Elezer mondatÿk tÿztwlathnak napia
wgÿ mÿnt az eredet bÿnnek tÿztwlattʼʼa
zerent / ez eellÿen meltosaghnak okaert
hÿwattatÿk ÿdwesseeghesnek . Masod
-zor mondatÿk gÿerttÿa zentólónek . wg̋
mÿnt zent Istenÿ malazthnak meg
vÿlagosoÿtasa zerent : Ez eellÿen melto-
saghnak okaert hywattatyk vÿlago
-ssaghnak .. Harmadzor mondatÿk
ÿpopanti : az mennÿeÿ dÿchóseghnek
ÿwtalmassagaert / Ez eellÿen melto-
saghnak okaert hÿwattatÿk . Izrael
neepenek dÿchóseeghe / Awagÿ mon-
-datÿk dÿcheertetnek mert ez maÿ
napon dycheertetÿk wrwnk iesus
xp̄us . harom keppen ; mÿnt bekess-
-eeg . mÿnt Idwesseeg . mÿnt vÿla-
gossaag . awagÿ dÿchewseeg // mert
ew zerze bekeseeghet Isten kózót
es ember kózót / kÿert mondatyk kóz-
be ÿaronak // Ew hozÿa ÿdwessee-
ghet ez vÿlagra . kÿert mondatÿk
meg valtonak :/ Ew vÿlagosoÿtaa
meg ez vÿlagot az zent ewange
-liomnak predicallasa mÿat // kÿert
mondatÿk . mennÿeÿ doctornak . Az
mēnÿeÿ dÿchóseghnek adasaert mon-
-datÿk : erdemnek oztogatoÿanak //
kÿt mÿnekw̋nk ees aggÿon ; atÿa ; ff ..
zent . lelek /

{212b}
Zent Balaas M-
artyrnak Innepe
napÿanak . Epistola''a
Ez maÿ zent ÿnnepnek Epistolaÿa
meg vagÿon ÿrwan . Karachon w-
-tan valo zent Thamas martÿrnak
napÿan / mÿnd ew zent ewangelio-
-mawal eegÿetembe / Azert lassok
meg eett mÿnemew zentsseeghes
eeleteewel tÿztó̗le az wr istent
mÿg eele / es mÿnemew zent mar-
-tÿromsaggal zentólee . meg anÿazent
egÿhaznak ees derekaat : ew zent
halalanak ÿdeÿn . es wtanna /
Mÿkoron Bodogssagos zent Balas
nagÿ kegÿes alazatossagban . es zent
eeletben eelne / Lathwan az
hÿw̋ kereztÿenek az ew Iambor
eeleteet : Valaztaak mÿnden aka-
-rattÿanal kÿl pispekkee Sebasta new
varasban Kapadociaban . De mÿert
az ÿdóben nagÿ haborwsagot tezen
vala Dÿoclecianos chazaar az kerez-
-tÿen ellen . kÿ fwtameek . az pwz-
-taban es ott egÿ barlangban kezde
lakoznÿ : es chak ennen maga remete
eeletet kezde vÿselnÿ : kÿnek ott az
eghÿ madarak hordnak vala eennÿ
Es az pwztaban lakozo vadak eegÿe-
-tembe mÿnd hozÿaa folÿamnak vala
Es vala mÿg kezeet reea''ok nem veth-
-nee es ewket meg nem aldanaa
addÿglan ew elóle el nem mennek
vala .. Es ha mellÿknek betegsseeghek
tórtenÿk vala . ottan hozÿaa folÿa-
-mÿk vala . es mÿndenÿk nagÿ e-
ghesseeghben ter vala / ew haÿlokaba .
Mÿkoron azert egÿ ÿdóben azon
tartoman belÿ feÿedelem vadaznÿ
kÿldette vona az vÿtezeket / Azon pwz-
-taban ÿwthwan zent Balasnak cella-
-ÿahoz es lataak haat nagÿ sok vad-
ak madarak vannak ew elótte
Es mÿkoron . az vÿtezek eggÿet sem
foghattanak meg ew bennek . ÿzenek
azt az ew wroknak : Az feÿedelem
kedeeg . ottan sokkal teb vÿtezóketh
kÿlde erette . hogÿ . mÿnd zent Balast .

{213a}
Mÿnd az teb kereztÿeneket foghw-
an ew eleÿben vÿnneek ; Azon ee-
-ÿel azert haromzor ÿeleneek ewne-
-kÿ Wrwnk Iesus xp̄us . mondwan .
Kel ffel es teegÿ aldozatot ennekem
Azonkezben ÿwtanak el az vÿtezók
mondwan ; ÿew'' kÿ . mert az feÿe
delem hÿw̋ : kÿnek monda zent ba-
-laas . ÿowal ÿettetek zerelmes ffÿa-
-ÿm . ÿmaran ÿsmeróm . hogÿ nem
feletkózót el en rolam az en istenem
El menwen azert ewelek . zenetlen pre-
-dical vala ewnekÿk : es sok chodakat
ees teen ew elóttók ; Ottan azert eg̋
azzonÿallat <y> vÿvee eleÿbe az ew
ffÿaat kÿnek hall chonth akadot
vala ew torkan . es kÿ mwlt vala .
Es le esween ew labaÿ elóót kerÿ
vala ewtet nagÿ sÿrassal hogÿ vÿ
gaztanaa . meg az ew ffÿaat /
Mÿkoron Bodogssagos zent reea ve-
tette vona ew kezeet . ÿmachagot
teen ew erette : hogÿ mÿnd az gÿer
-mek . mÿnd eegÿeb vala kÿ ew ne
-weeben vala mÿt kerne wr Isten-
-tewl . eghesseeghet erdēlene / Vala
esmeg egÿ zeghen̋ azzonnak egÿ
dÿznaÿa : mÿkoron az farkas el raga-
-tta vona kenÿereg vala zent balas-
nak erette hogÿ adathnaa meg az
ew dÿznaÿaat : kÿ mosolÿodeek ra-
ÿtta / es monda : Azzonÿallat ne ak-
-arÿ sÿrnÿ . se zomorkoggÿaal raÿtta
mert meg adatyk az te dÿznood :
Ottan az farkas hattra hozyaa az
dÿznot az Azzonÿallathnak .-
Mÿkoron azonkezbe be ÿwtot vo-
-na az varosba .. ottan az feÿedelem-
-nek parancholattÿara vetteteek az
seteet temlechbe .: Masod napon
kÿ hozataa . el vÿtetee eleÿben /
es mÿnt lataa ottan zeep bezeeddel
kózóne ewnekÿ mondwan . ewrw̋lʼʼ
vÿgagÿ Balas Isteneknek barattÿa .
Kÿnek zent balaas monda : Ewrw̋lʼʼ te
ees ÿo feÿedelem : sed ne mond ew-
-ket Isteneknek . de erdegheknek . kÿk
az erek tÿzre vettethnek mÿnd azokkal
kÿk ewnekÿk tÿztesseeghet teeznek .

{213b}
Megh haragwan azon az feÿedelem
ottan meg veretee ewtet marok vez-
-zówel / es az wtan az seteet temlech-
be vettetee . Monda ewnekÿ zent
Balaas . te heÿt bolond . aloÿtod ee
hogÿ az te kenÿdnak mÿatta el vohacz
enghemet az en Istenemnek zerelm-
-eeról . kÿt enbennem tartok erósseÿtót ?
Halwan azt az zegen ezwegÿ azzo-
-nÿallat : kÿnek dÿznoÿaat meg adatta
vala ; Ottan meg ólee az dÿznokat
es feÿeet egheezzen ew labaÿwal
gÿerttÿaat es kalachot vÿwe zent
Balasnak / kÿket zent el vewee es
meg aldwan eweek benne . es
monda ewnekÿ . mÿnden eztendóbe
ezenkeppen teegÿ hogÿ gyerttÿaat
vÿg az zent egÿhazhoz en newem-
-be : es ÿol lezen dolgod . mÿnd te-
neked . mÿnd eegÿebnek vala kÿ
azonkeppen tehend : Annak wtan̄a
hozataa kÿ az feÿedelem ; es mÿkoron
az ew balwan Istenÿhez nem haÿ-
thatnaa .. akaztataa ffel ewtet egÿ
nagÿ fara . es az ew testeet vass
gherebenekkel zaggattathnÿ . Annak
wtanna esmeg vettetee az temleczbe
Heteen azert az zent aÿoÿtatos azzo-
nÿallatok kózzól kówetÿk vala ew-
tet . es az ew zent vereet zedeghe
tÿk vala . az wton : kÿket ottan
meg fogata az feÿedelem es az bal-
-wan Isteneknek kezereÿtÿ vala al-
-doznÿ : Es mondanak : Oh feÿedelem
ha azt akarod hogÿ nagÿ tÿztósseeg
ghel aldozÿwnk ewnekÿk . engheg-
-gÿed hogÿ vÿg̋ek az vÿz mellee
ewketh . es mossogassok meg ew orcza-
-ÿokat es ferezzek meg ewket hog̋
zepewllÿenek meg : es tÿztabban
ÿmadhassok ewket . Ottan az eztelen .
feÿedelem nagÿ erembe leen . es
meg enghedee ewnekÿk / Az azzo-
-nÿallatok kedeeg : ragadaak az bal
-wanÿokat es az vÿznek kózepÿben
hagÿo''taak . es mondanak . ha Istenek
vattok wzÿatok kÿ . Azt halwan
az feÿedelem . nagÿ haraghnak mÿ-
-atta

{214a}
El vezee ezee . kezdee ennen magaat ver
-nÿ es monda az zolgaknak . Mÿre
nem zabadoÿtottatok meg a'' mÿ isten
-ewnket . hogÿ ne merw̋ltethneenek
el . mondanak azok . Chalardssaggal
zolwan az azzonÿok teweled . keereek
el te tewled es az vÿzben veteek
Mondanak ottan az azzonÿallatok
Az bÿzon Isten chalardssagot nem
zenwedhet . De ha azok Istenek vol-
tanak vona . annak elette meg tw-
-ttaak vona : mÿt akartwnk ew raÿ
tok tennÿ .. Es az zoo halwan ha-
-ragra remw̋lween az foÿedelem . pa-
-ranchola hogy onath olwaztanak
es vassas feezw̋keth hoznanak . es
heet tÿzes pancelokat zerezneenek .
Es mas felól heet gÿoch ÿnghóketh
zerzeneenek : Monda annak wtāna
hogÿ mÿndenÿk valaztana ezek
kózzól : kÿ mÿt akarna : EEggÿknek
kedeeg az azzonÿallatok kózzól vala
-nak keth kÿsded ffÿachkaÿ : Az azert
ffel zekelleek az tebbÿ kózzól es raga-
-daa az gÿolcz ÿngheket es az eeg-
ghew kemenczeben hagÿo''taa : Mon-
-danak ottan az g̋ermekek ew ann-
-ÿoknak : Edes zÿlenk ne hagÿ el mÿ-
nekewnk te wtannak elnewnk De
mÿkeppen te eedes teÿeddel ez ÿdeÿg-
-len ffel eeltettel .. Azzonkeppen eeltess
ÿmaran mÿnket az mennÿeÿ eedess
-egghel ees . Ottan azert az kegÿetlen
feÿedelem : az oztorwra vonÿataa
ewketh es az ew zeep testeketh az
vass gherebenekkel zaggattathnÿ es
az ew verek helÿet teeÿ folÿ vala
kÿ ew testekból .. Mÿkoron kedeeg
az gÿettrelemnek keenÿaat nehe
-zen zenwedneek : Wr Istennek an-
gÿala hozÿaÿok ÿewe es megh
eresseÿtee ewketh . mondwan . Ne ak
-arÿatok feelnÿ : Az a'' ÿo mwkas
ember . kÿ ÿol es veeghÿg mwkal
-kodÿk . es annak wtanna erdem-
-eet vezÿ : es az erdemnek wtanna
eremeet vallʼʼa : Esmeg le veetetee
ewket az feÿedelem . es vettetee egÿ
eegghew kemenczeben : kÿben wr

{214b}
Istennek hatalmawal meg alweek
az tÿz es mÿnden serelemnel kÿl kÿ
ÿeweenek : Monda ewnekÿk az feÿ
-edelem . Haggÿatok el ÿmaran az
erdeghÿ twdomant . es ÿmaggÿatok
az mÿ Istenewnkket .. Ottan felelee
-nek . Veghezd el a''mÿt keztel .
mert ÿmaran az wr Istennek zent
orzagara vagÿwnk hÿwattathwan .
Ottan azert reaÿok adwan az sen-
-tenciat nÿakokat vagataa : De an-
nak elette ezenkeppen ÿmatkozanak
terden alwan . mondwan . Oh erek
mÿndenhato wr Isten . kÿ mÿnket
az erek setetsseghtw̋l el tawoztattal
es ez eedes vÿlagra attal : kÿ mÿn-
-ket zent aldozatodra valaztottaal
fogad hozÿaad a'' mÿ lelkewnketh . es
vÿg̋ed az erek eelettre Amen : An-
nak wtanna az zent martÿromsa-
got ffel veveek es az mennÿeÿ
bodogssagra meneenek .-
Annak wtanna ky hozataa zent
Balas pÿspeket ees . Es monda ew-
-nekÿ . Mongÿad meg ÿmaran ha
akarod ÿmadnÿ a'' mÿ Istenewnket
Awagÿ nem ? felelee zent balaas
The kegÿetlen . nem feeló̗k az the
<fey> fenÿegheteesettewl . teed azth .
a'mÿt akarz . ÿme ez en testemeth tee
-neked adom . lelkemet az wr Isten-
-nek .. Ottan azert parancholaa hog̋
az vÿzbe vethneek : zent Balaas
kedeeg : zent kerezthnek yeg̋eet veth-
ween az vÿzre . es ottan meg kem
eenÿw̋le mÿnt az azzÿw feld ew
labaÿ alat : Es monda ha ÿgaz
Istenek az te Istenÿd : mwtassatok
meg az ew hatalmokat es ÿewe-
tek ede tÿ ees . en wtannam . Wtan̄a
menwen azert hathwan ewtón .
ottan mÿnd el merwleenek ; Wr
Istennek zent angÿala oth hozÿa
zalla . monda ewneky : Menÿ kÿ
ennen balaas es veed ffel az koro
-naat kÿt teeneked zerzet az wr isten
Mÿkoron azert kÿwe ment vona
monda ewnekÿ az feÿedelem : Mÿn-
denestewl foghwa el veeghezted ee
hogÿ nem ymadod az mÿ istenewnket ?

{215a}
Monda Zent Balaas . Ismerÿed meg
nÿawalÿas ember . mert en xp̄usnak
zolgaÿa vagÿok . Azert nem ÿmadom
az erdeghóket : Ottan azert nÿakaat va-
gataa . Annak elette kedeeg eellÿen ÿ
machagot teen az wr istenhez . hogÿ
vala kÿ ew torkanak betegsseghee-
-ben awagÿ eegÿeb nemew korssagaban
az ew seghedelmeet kernee es kÿw-
-annaa . azonnal erdemlÿen megh
halgattathnÿ . Es ÿme zozat ÿewe
hozÿaa menÿból . hogÿ azonkeppen
lennee mÿnt keztte vona . Es annak
wtanna ket zolgalo germekÿwel . zēt
martÿromsaghnak mÿatta az wr ist
enhez meneenek . Az ÿdóben . mÿ-
-koron xp̄us Iesus zÿletetÿnek wtāna
ÿrnanak keth zaaz . keth neg̋wen
heet eztendóben . kÿt mÿnekew̋nk
ees engheggÿen . dÿchóseeghes zent
Balaas martÿrnak erdemeenek mÿ
-atta . Atÿa . fyw . zent lelek . am̄
Dichewseges zent
Agota azzonnak
zent Innepeeró̗l
Kÿnek Zent Epistolaÿa es zent
ewangelioma vannak meg ÿrw-
-an zent Borbala azzon napÿan
karachon elót : Azert . eeth lassok
meg az ew zent eeleteet rÿwide
-den aÿoÿtatossaghnak okaerth .
Dÿchóseghes zÿz zent Agotha azzon
Lakozÿk vala karthago new vara-
-sban . Neme nemes vala . elmee
-ÿeben zepletelen . testeeben zepsegw̋
koronkeed az egÿ erek elew Istenth
ÿmaggÿa vala . mÿnden zenthseeg
-gel . Quincianos kedeeg Sicilia
-belÿ tÿztartho . mÿkoron nemtelen vo-
-na . es fertelmes eeletw̋ . fesween
es balwanÿokat ÿmadna . zÿz zenth
Agotha azzont ÿgekózÿk vala meg
fogathnÿ . De mÿert nemes nemból
vona . feel vala . hozÿaa nÿwlnÿ

{215b}
De mÿert zeplew eelethben eel vala
felette gherÿedez vala ew zeepseghebe
Es mÿert fesween vala . kÿwannÿa
el ragadnÿ az ew ÿozagaat ees / Es
hogÿ ewtet ees az balwanÿok ÿma
dasara vohatnaa : Mÿnd azon atal
sem tÿrhetee hanem erówel eleÿbe
vÿtetee : es mÿkoron latta vona az
ew elmeeÿet es akarattÿaat eress
-nek es alhatatosnak lennÿ / Vÿtetee
egÿ gonoz termeezetw̋ azzonÿallath
-nak kÿnek Affrodisia vala newe
kÿnek kÿlencz leanÿ valanak meg
ollÿan zepló eeletewÿek : hogÿ har-
-mÿncz napeeglan tanaczolnak es
ÿnteneek ewtet . ha mÿkeppen az ew
elmeeÿeet es akarÿattÿat el fordoÿt
-thatnaak : Neha sokakat ÿgerween
ewnekÿ : Neha retteghetween keen
zenwedessel . kÿknek zent Agotha
azzon monda : Az en zÿwem elmeem
eróss kew zÿklan helheztetót : es wr
Iesusban xp̄usban fondaltatot . Az
tÿ bezeettel : zeel . Az tÿ ÿǵeerettek
essek . Az tÿ fenÿegheteestek wgrog̋ok
kÿk ÿollehet haborgathnak . De ma-
ga az en hazamnak fondamentomat
el nem eÿthetÿk : Ezek meg mond-
wan . Naponkeed sÿrattÿa vala en-
nenmagaat : es ÿmatkozÿk vala .
zomeehozwan az zent martÿromsag
nak dÿchósegheere ÿwthatnÿ / Lath-
wan azert affrodisia azzon hogÿ eress
vona az ew hÿtÿben . monda Quin-
-cÿanosnak : kÿnnÿebben lagÿwlhat-
-na meg az kemeen kewzÿkla <hon-
-nem> / es az eress vas kÿnnÿebben
lehethne oonnaa . honnem mÿnt
ez leannak ew elmeyeet az kerez-
-ttÿen hÿttról kÿ el vohatnaa .
Ottan azert Quincianos feÿedelem
eleÿben vÿtetee ewtet / es monda
ewnekÿ : Mÿnemew nemból vag̋
the .. Monda ewnekÿ : Nem chak
termezet zerent valo zabad / De meeg .

{216a}
Wgÿan Nemes nemból ees / Kÿt
mÿnd az en nemzetem meg bÿzo-
-noÿt . Monda ewnekÿ Quinciaꝰ
Ha zabad wagy / mÿre tetteted
te magadat zolgalo zemeelnek ?
Arra felelween monda : Merth
Cristus Iesusnak zolgalo leanÿa va-
-gyok / annak okaert mwtatom ma-
gamat zolgalo zemeelnek / Mon-
-da Quincianos . ha te magadat za-
-badosnak mondod . mÿkeppen lehet
hogÿ zolgalo leeg̋ : Rea felele .-
Mert az . a'' nagÿ zabadsaag : kÿben
az Cristusnak ew zolgalattÿa meg
bÿzonÿwltatÿk / Monda Quinci
-anos . Valazd el . a''mÿt akarz .
Awag̋ aldozzal az Isteneknek /
Awag̋ kÿlemb kÿlemb gÿettrel-
-meket zenwegÿ /. Kÿnek monda
zÿz zent Agatha . azzon .. Legÿen
ollÿan az te feleseeghed . mÿnth
az te venus Isten azzonÿod . Es
te ollÿan leegÿ . mÿnt az te -
Iupiter istened / Ottan meg ha-
-ragweek raÿtta es arczwl ve
-retee ewtet . mondwan :. Az bÿ-
-ronak bozzwsagara . ne akar'' vak
-meróseggel chachaghnÿ : Agatha
felele Chodallak teghedet belch
embernek lennÿ / es ellÿen nag̋
heÿtssagra ÿwthnÿ / hogÿ azokat
mongÿad te Istenÿdnek . kÿknek
nem kÿwanod . sem the . sem fele
-seeghed kówethnetek ; mert azt
mondod . hog̋ bozzwsag . ha az
ew eeleteknek peldaÿa zerent eel-
-neel / Mert ha az te Istenÿd bÿ
zon Istenek . haat yot kÿwanok
teneked : Ha kedeeg wtalod az
ew tarssassagokat : Haat en velem
egÿ akaraton vagÿ / Monda
Quincianos / mÿt haznal en ele
-ttem ez eellÿen sok bezeed / Aw-
-agÿ aldozÿal az Isteneknek aw-
-agÿ kylemb kÿlemb gÿettrelmekel

{216b}
Vegheztetlek kÿ ez vÿlagbol / Agata
monda . Ha fene vadakkal fenÿe
-ghetz . xp̄usnak neweet halwan
meg zÿlÿgÿewlnek / Ha tÿzzel fe-
-nÿeghetz / ottan menÿból az zent
angÿalok ÿdwesseghes harmatot
zolgaltathnak / Ha vereseeghet a-
wagÿ keent / nalam vagÿon az
vÿgaztalo zent lelek kÿnek mÿa-
atta mÿndent meg wtalok . Ottan
az temleczbe vÿtetee : mÿert ellÿen
nÿlwan valo bezeeddel feddÿ va-
-la ewtet . Az zent azzon kedeeg
nagÿ eremmel es vygassaggal
megÿen vala . wr Iesus xp̄usert
mÿnt egÿ vendegssegben / wr
Istennek aÿalwan ennenmagaat .
Masod napon kÿwe hozatwan
monda ewnekÿ Quincianos
Agatha tagad meg az xp̄usth
es ÿmaggÿad az Isteneketh . kÿ
mÿkoron nem akarnaa . fel vo
-nÿataa ewtet az oztorwra es
kezdee gÿettrethnÿ : Monda zÿz
zent Agatha azzon . En ez gÿe-
-ttrelmekben wgÿan gÿenÿerke
-dem / mÿnt kÿ yo hÿrth halland
Awagy kÿ azt latangÿa kÿt sok
ÿdótewl foghwa kÿwant lathnÿ
Awagÿ kÿ sok kenchet talal .
Mert mÿkeppen az tÿzta gabonat
addegh az kasban nem tehetnek
mÿglen annak elette az ew
pÿlwaÿabol ÿol kÿ nem tÿztoÿ
-ttÿaak Azonkeppen . az en lel-
kem sem mehet be az mennÿeÿ
paradÿczomba . martÿromsagh-
-nak palmaÿawal . mÿglen
eressen meg nem gÿettrended
az en testemet . Ottan haragra
remewlween Quincianos pa-
rancholaa hogÿ zÿz emleÿt
gÿettreneek . es annak wtanna
el methneek : Kÿnek monda
zÿz zenth Agatha azzon /

{217a}
Oh ÿrgalmatlan .: kegyetlen / es kem
-een̋ enghedetlen // nem zegÿenled el
mettethny azth egÿ azzonÿallatban
kÿt tēmagad zoptaal te anÿadban
Ennkem vagÿon egheez emleem
belól en lelkembe . kÿból mÿnden
en erzeekenseeghÿmet eeltetem kÿ-
-keth Cristusnak zenteltem mÿnd
en ÿffÿwsagomwlta foghwa /
Az kegÿetlen feÿedelem / esmegh
ottan az temleczbe vettetee / meg
tÿlthwan . hogy se orwos hozÿaa
ne menne . se ennÿ ÿnnÿa ne
adnanak ; Es yme eeffelÿkoron
hozÿaa ÿewe egÿ veen ember
kÿnek elette ÿew vala egÿ kÿsded
germek vÿlagot hozwan : kÿlemb
kÿlemb orwossagot hozwan . Es m-
-onda ewnekÿ / ÿollehet az <.>keg̋e
-tlen bÿro // teghed nagÿon gÿettret
legÿen : De maga te nagÿobban gÿe
ttreed ewtet . az te bator feleletÿd
-del / Es ÿollehet akkoron ott valek
mÿkoron gÿettretel vala . annak ok
-aert lataam hogÿ az te emleed gÿo
gÿwlasth vehet . Monda ewnekÿ
zÿz zent Agatha azzon . Az en
tagaÿm soha testÿ orwossagot nē
vettenek . Es zemerem vona en-
-nekem . hogÿ kÿt eddÿglen meg
tartottam ÿmaram el vezteneem .
Monda ewnekÿ Az veen ember
Zerelmes leanÿom en ees kereztÿen
vagÿok ne zegÿenled en tewlem
Monda zent Agatha . honnan /
zeg̋elhetem . mert yme te veen
vagÿ es meg zeghetet . en kedeg
olÿ kegÿetlenewl zaggattattam el
hogÿ senkÿ en tewlem gÿenÿew
-rw̋seghet nem vehet .. De halaat
adok teneked en zent Atÿam hog̋
zorgalmatossagod vagÿon en rolam .
Monda esmeg ewnekÿ . De mÿ-
-re nem hagÿod magadat megh
vÿgaztanom : Monda zent Aga-
-tha : mert vagÿon wram / az al-
-dot wr Iesus xp̄us . kÿ chak bez-
-edewel mÿndent meg vÿgazth

{217b}
Es chak bezedeewel mÿndent megh
eppeÿt : Ew ha akarÿa enghemet es
megh vÿgazthat / Es mosolywlvan
azon az veen ember . monda .
En ew apostola vagÿok es ew
bochatot enghemet . tehozÿaad / es
hogÿ twggÿad mert az ew neweeben
tellÿes egheesseeghet vetteel . Azon
-kezben zent peter Apostol el enÿ-
-ezeek elóle / Azth lathwan zent
Agatha azzon ottan le eseek az
feldre es halaat ada raÿtta wr
Istennek ; mert lataa hogÿ mÿnden
testeeben tellÿesseegghel meg vÿga-
zot vona ; Mÿkoron kedeeg az
nagÿ vÿlagossagot lattaak vona
az órÿzók / meg retteneenek es
mÿnd el fwtanak . nÿthwa ha-
gÿwan az temlecz aÿtaat : Es kerÿ
vona egÿ ew kózzólók hogÿ el
menne . Es monda . tawol lee
gÿen en tewlem hogÿ el fwssak
es az zent bekeseeghnek koronaiat
el vezessem<.> es az en órÿzóÿmet
nÿomorwsaghban haggÿam .-
Annak wtanna / Negyed nap
wtan monda ewnekÿ Quinciaꝰ
hogÿ ÿmadnaa az Isteneket / ne
zenwedne annal ees nagyob g-
-ÿettrelmeketh . Monda ewnekÿ
zent Agatha . Az te bezeedÿd bo-
londsagok . es heÿaba valok . Oh
nÿawalʼas heÿt bolond ember
kÿnek sem̄ÿ ertelmÿ nÿnchen mÿ-
keppen akarod . hogÿ en ez kówe-
-keth ÿmaggÿam . Es menÿnek feld-
nek bÿzon teremte ÿsteneeth . kÿ
enghem meg vÿgaztot el haggÿā ?
Quincianos monda . kÿ vÿgaz
-tot meg teeghed .? Agatha fele
le . Cristus Istennek ffÿa . Quin-
-cianos monda . meeg ees az
Cristusth merezled ee neweznÿ
kÿt en nem akarok ÿng̋en hal-
lanÿ ees ? Zent Agatha monda .
Vala mÿg en eelók . mÿnd zam̄al

{218a}
Mÿnd zÿwemmel xp̄usth zolom
es hÿwom / Quincianos monda
ÿmar meg latom ha a'' Cristus tee-
ghed meg vÿgazt / Es paranchola
terett azÿw Cherepeket el hÿmte-
-nÿ / es kózbe kózbe : sarat zeneth
hÿmtenÿ / Es azon mezeÿtelen testel
forgattathnÿ . Mÿkoron az lenne
ottan nagÿ feld ÿndwlaas leen
es az . egheez . varasnak nagÿob re
zeet el veztee / Es Quincianosnak
keeth tanachos feÿedelmÿt meg
ólee Az kóz neep kedeeg nagÿ keÿa''
-tassal egÿbe gÿewle mondwan .
mert Agatanak hamÿs ÿteletÿert
lenneenek mÿnd ez eellÿen dolgok
Ottan Quincianos meg retten-
-wen / egÿ felól az feld ÿndwlas-
-bol mas felól az gÿw̋l veznek
keÿa'tassabol . Agataat az temlecz-
be ragattataa . hol oth ezenkeppen
ÿmatkozeek . Oh en eedes wrā
Iesus xp̄us kÿ enghemet terem-
-tettel es en kÿsdedseghemtewl fogh-
-wa mÿndden vezedelemtewl meg
otalmaztal . es en testemet mÿndē
fertelemtewl meg tartottad // kÿ ennÿ
gÿettrelmeket en velem megh
gÿeztettel : es mÿndenben pacien-
-ciat attal ./ vegÿed el ÿmaran
az en lelkemet : es engheg̋ engh
-emet az te zent ÿrgalmassagodra
ÿwthatnom / mÿkoron ez ÿmacha-
got el vegezte vona . kÿ bochataa
ew lelkeet ./ Azon ÿdóben mÿko
-ron ÿrnanak wr zÿletetÿnek
wtanna . keth zaaz ewthwen ha-
-rom eztendóben :/ Decius czazarn-
-ak wrasanak ÿdeÿben . Es az
hÿw̋ kereztÿenek veveen az ew
testeet draga kenettel meg kene
ghethween . nagÿ tÿztósseggel el
-temeteek ; Mÿnt kedeeg el temett
-eek vona / egÿ zeep barsomban
es zep <fey> ótózettel ekw̋sewlt ÿff
-ÿw tebben honnem mÿnt zaaz-

{218b}
-ad magawal oda ÿewe mÿnde-
-neknek latasara . kÿk mÿnd wr
Istennek zent angÿalÿ valanak
Es teen egÿ zeep feÿeer marwan
kewból zerzet tablaat az koporsso
-nak feÿeehez . es mÿndeneknek
zeme latasara el enÿezeek // Vala
kedeeg az tablan ellÿen ÿras meg
ÿrwan // zent elmeeÿe . zabad aka
-rattÿa // Istennek tÿztesseeghet / es
hazaÿnak zabadwlasaat / meelʼʼ
ÿras ezenkeppen ertetyk : zent elme
ÿe / az az . <zy> tÿzta zÿwe lelke volt
ennen magaat zabad akarattal
atta az martÿromsagra // Istennek
mÿndenben tÿztesseeghet adot .
es hazaÿaanak zabadwlast tetth .
Es ez chodaat kÿ hÿrdethween /
mÿnd az pogan neepek . mÿnd az
sÿdook felette gÿakorlÿaak vala
az ew koporssoÿaat ewtet tÿztelwen
Quincianos kedeeg kele ffel hog̋
ew kenczÿt es kazdagssaghÿt meg
keresnee / es mÿkoron mennee az
wton . torteneek hogÿ az lowak
egÿ masth rwghnaak . egÿ folÿo
vÿz parttÿank : eggÿk fogawal
le ragadaa . az masodÿk wgÿ
rwgaa . hogÿ az vÿzbe eseek .
es azonkeppen zernÿw halallal
hala megh . es mÿkoron keresn-
-eek meeg az testeet sem talalha-
taak megh ; Mÿkoron azert ÿm-
-aran eztendew el mwlt vona / eg̋
nagÿ heegÿ az varas kÿw̋l kettee
valeek . es nagÿ sebes tÿz langh
fakada kÿ az heegÿbol es az va-
rasra kezde ÿewnÿ / ragadaak az
neepek az velomot zÿz zent Ago-
tha azzonnak koporssoÿarol es elle
-ne fel fÿgghezteek . az tÿz ellen
es ottan meg alla . es nem ÿewe
az varasra . es meg zabadoÿtaa ew
-ket az ew zent erdeme es nagÿ
halaat adanak raÿtta wr Istennek es
az zent azzonnak :/ Amen .-

{219a}
Zÿz Zent Dorottia
Azzonnak eelethe .
Agÿ ennekem / en wram Isten . en
zÿwembe lelkembe eresseeghet . hog̋
meg wtallÿam ewtet . es hatalm-
-at hogÿ meg gÿezhessem ewtet :
Ez ÿgheeket eredet zerent mondaa .
zent Iwdÿt azzon : mÿkoron holoff-
-ernesth meg ólee . Akkoron tewee
ez felewl meg mondot ÿmacha-
got az wr Istenhez : Azonkeppen
Zÿz zent Dorottÿa azzon keree es
ÿmadaa wr Istent . hogÿ batoroÿ
-tanaa es eresseÿtenee meg ew zÿ
-weet lelkeet . hogÿ ez vÿlaghÿ
emberÿ vezedelmes gÿarlosaagh
el ne haÿthatnaa es meg ne ch-
-alhatnaa . Es hogÿ fabriciost meg
wtalnaa . theoffilost ez zent hÿttre
fordoÿtanaa . Megh halgataa az-
-ert ewtet ees az wr Isten es ha-
-romban ada ewnekÿ batorssagot
Elezer ew lelkeeben . masodzor ew
hÿtÿben . harmadzor : ew <zenwe>
martÿromsagh zenwedeseeben ./
Elezer ew lelkeeben leen bator
es alhatatos / mert mÿnd lelkeet
testeet : Akarattÿaat es tÿztasagos
eeleteet . az ew mennÿeÿ ÿegesee-
-nek wr Ihūs xpūsnak eeppen
es egheezzen halalÿg meg tar-
-taa .. es fabricios feÿedelmet meg
wtalaa . Az wr Istennek zenth
ffÿanak zerelmeert ./
Masodzor bator leen az zenth
hÿtben ees . mert nÿlwan valo
vallasth theen az egÿ erek elew
Istenról es az ew zent ffÿarol
mondwan // Az pogan neepekn-
ek <Iste> balwan Istenek ezÿsth
es aranÿ . De az menÿnek feldet

{219b}
Az<...> egÿ wr Isten teremtette az
balwanÿok kedeeg mÿnd erdeghek .
Annak okaert ÿnkab akara meg
maradnÿ az wr Istennek hÿtÿben
honnem az balwant ÿmadnÿ /
Harmadzor bator es eress leen az
keen zenwedesben : ÿollehet terme-
-zetÿben gÿenghe zÿz vona . de ma-
ga annee eresseeghe leen wr isten-
-nek malaztÿa mÿat hogÿ ÿnkab
akara zernÿw keent es halalth
zenwednÿ xpūs Iesusert .. honnē
Fabriciosnak enghednÿ es balw-
-ant ÿmadnÿ es eelnÿ : kÿketh
mÿnd nÿlwabban meg lathatwnk
az ew zent eeleteeben :/
Dÿchewsseeghes zÿz zent Doro-
-ttÿa azzon . zarmaztateek Romaÿ
tÿztólendew dws es thanach nem-
ból : kÿnek ew attÿanak vala /
newe doro . Annÿanak thea .
mÿnd ketten . Ayo''tatos hÿẃ kerez-
-tÿenek : Mÿert az ÿdóben roma-
-ssagban vala nagÿ haborwsagh
az kereztÿenek ellen : tanachatot
tartanak . ennen magokban : hogÿ
semÿkeppen ne ÿmadnaak az bal-
-want keleenek ffel es meenenek
kÿ romabol . el hagÿwan mÿndē
ÿozagokat es erekseegheket : Es
meene el kapadociaban ew azzon
felesseeghewel es keth haÿadon
leanÿwal . kÿknek newek vala
Crÿsten / es kalisten / es lakozeek
Cesarea new̋ varasban ./ Es ott
hamar valo ÿdóben ada ew-
-nekÿk wr isten egÿ lean mag-
-zatot egÿ newezteteek ew attÿa
-nak . es ānÿanak newekról .
Dorotheanak . Es tÿtkon kerezteleek
meg zent kereztÿen hÿt zerent .
<egÿ kereztÿen> : es teleek be zent
leleknek malaztÿawal mÿnd
kÿsdedseghetewl foghwa . kÿnek
ereÿwel naponkeed gÿoropodÿk
vala . lelkÿ nemes ÿozagokban

{220a}
Felette eekes vala Zÿneeben : terme-
-teeben zeep . the hÿtÿben . annal ees
zeeb . zÿweeben aÿoÿtatos . lelkee-
-ben zermetes . mÿnd Cristus Iesus
-nak valaztatos ÿegyese es zerel-
-mes zolgalo leanÿa : Anne iste-
-nÿ ÿozagokat lathwan pokolbelÿ
erdegh tÿztassaghnak ellenseghe
felette meg ÿrellee es mÿnden
chalardsagos mestersseghewel wta-
-nna erede :. Es azon feldnek fe-
-ÿedelmeet . fabriciosth . dÿchóseges
zÿz zent Dorothea azzonnak ze-
-relmeere kÿzlelee es ÿndoÿtaa
hogÿ ewtet testÿ hazassaag zerent
maganak venee / Ottan azerth .
az feÿedelem erette kÿlde . es kezde
ewnekÿ nagÿ sok kenczet es kazd
agssagokat ÿgernÿ hogÿ chak ewne
-kÿ tórwenzerent enghedne / Halw
-an azokat az eedes zÿz zent Doro-
-tea azzon . mÿkent az wczan lab
bal nÿomot saarth . wgÿan meg
wtalaa . es nagÿ bÿzwan vall
-ÿa vala . ennen magaat xpūsnak
ÿeg̋eztethween // Hogy azt . hallotta
vona Fabricius feÿedelem ottan
nagÿ haragra ÿndwltateek / es
ottan az oztorwra vonÿataa ..
Annak wtanna . onnal <oz> olwaz-
-tot kaad feredóbe vettetee . kÿben
wr Iesus xpūsnak seghedseeghe m-
-ÿat olÿ gÿenerw̋seegghel feredÿk
vala mÿnt egÿ balssamomba :
Lathwan azert az pogan neepek
ez chodaat . ennen magokban
sokan Crÿstushoz ternek vala : fa
bricius kedeeg aloÿthwan hogÿ er-
-deghÿ twdomannÿal tennee / ottā
esmeg az temleczben vettetee . es
kÿlencz ee nappaa . sem eennÿ
sem ÿnnÿa nem adata . De az
zent Angÿalok vele valanak kÿk
vÿgaztallÿaak vala . ewtet : Mÿ
koron azert az feÿedelem zekÿ ele
-ÿben kÿ hozatta vona . nagg̋al

{220b}
Zebbnek lattateek . honnem mÿnt
Annak elette volt vona . es nag̋on
chodalkoznak vala raÿtta . hogÿ
anne napÿg nem eet ÿtt vona
es ollÿan zepseegew vona . Mon-
-da ewnekÿ fabricius . ha chak
az en istenÿmet nem ÿmadan-
dod : az oztorwra vonÿatlak es m-
egh kenoztatlan .. Monda zenth
Dorothea . ÿmadom az wr istent
De nem az erdegheket : Az te iste
-nÿd kedeeg mÿnd erdeghek . Es
ottan le esween az feldre . ffel
emelee ew zemeÿt az mennÿ-
-eknek orzagara . es ÿmadaa az .
egÿ erekkee elew wr istent hog̋
mwtathatnaa meg az ew nagÿ
hatalmassagaat . es mÿndenek ÿs-
-merneek meg . mert chak ew vo-
-na az bÿzon isten . es nem ee
gÿeb ewnalanaal . Azonkezbe
emelte ffel egÿ nagÿ ozlopot fa-
bricius es felewl reea egÿ bal-
want : Es mÿkoron zent dorottÿa
azzon ÿmathkozneek . nagÿ sok zēt
angÿalok ÿeweenek es mÿnd
az ozlopot . mÿnd az balwant
wgÿ tóreek el hogÿ meeg az
fottÿaat sem talalaak megh .
Es nagÿon ordoÿthnak vala az
erdeghek az eghben . mondwan .
O dorotea mÿt hoborgatz mÿnket
ezenkeppen : Mÿkoron kedeeg az
pogan neepek ez eellÿen dolgo-
-kat lathnaak es hallanaak . nag̋
sokan ternek vala Cristusnak
zent hÿtÿre / es nagÿ sokan ottan
martÿromsagot zenwednek vala .
wgÿan azon ew verekben meg
kereztelkódween / Bodogsagos zÿz
zent Dorottÿa azzon kedeeg az
kegÿetlen feÿedelem ffel vonÿata
az oztorwra labbal ffel . es az
zep zÿzesseeghes testeet az vas ghe
rebenekkel zaggattattÿa vala .
Annak wtanna nag̋on meg osto-
-roztataa . veretee / es tÿzes faklÿak
-kal fÿsteltetee eghettetee az ew .

{221a}
Zÿzesseeghes g̋enghe <tes> emleÿeeth . Es
azonkeppen holt eleuenewl az temlecz-
be vetteteek . Mÿkoron masod nap .
kÿwe hozatta vona . lataak haath
semÿ serelem : semÿ macula ew raÿ
-tta nÿnchen . Es nagÿon el ameelko-
danak raÿtta / Monda esmegh az
feÿedelem ewnekÿ . O zeepseegew
lean ÿmaran awagÿ mastan teer
meg : Nam sokat zenwettel . had
el ÿmaran ez kemeenseghedet . es
Azonkezbe kydee el az keth nennÿe
-hez . kÿk halalnak feelelme mÿat
az Cristustwl el haÿlottanak vala
Cristen es kalisten / mÿkoron azert
hozÿaa ÿettenek vona / ÿntÿk vala
ewtet zent Dorottÿat hogÿ engh-
-ednee az feÿedelemnek . es eelne
Monda zent Dorottÿa azzon ew
nekÿk kynÿ bezeeddel : mÿ ezesseeg
-ghel zolnanak ollÿan vezedelmes
bezeedet ewnekÿ / rÿwÿd bezeeddel meg
vÿlagosoÿtaa ew zÿwóket ÿgaz bez-
-ednek mÿatta / es meg tereÿtee ew-
-keth Cristushoz :/ hogÿ azt hallota vo-
-na fabricius feÿedelem / mÿnd az
keth nennÿeet . hattal egÿbe kótózte
-tee es az tÿzbe vettetee / Es monda
zent Dorottyanak : mÿglen halogatz
mÿnket te erdenghes allat . Awag̋
aldozÿal az isteneknek hogÿ eelÿ
Awagÿ <nag.> nÿak vagasnak sen-
tenciaÿawal halz meg . Zent Dorottʼʼa
nagÿ wÿgh kedwel monda . vala
mÿt meg gondolhatz . mÿndenre
keez vagÿok az en wram Iesus
xp̄usert . en erekkee eeló ÿeg̋esemert
kÿnek ew gÿen̋erwseghes kertee-
-ben zeep rosakat es almakat zeed-
-ek : es ez napsagtwl foghwa erek
-kewl erekkee erw̋lók vÿgadok ew
vele / kÿert mÿndent eremest zen-
-vedet / Azt halwan az kegÿetlen
nagÿon ffel fwalkodeek . es parā-
chola zolgaÿnak hogÿ az ew zeep /
orczaÿaat . botokkal es palczakkal <az>
arczwl verneek . mÿglen mÿnd el
faradnanak raÿtta . es meg se ÿsm
-erneek ha volt orczaÿa awagÿ nē .

{221b}
Es azonkeppen mas napra tartateek
mÿkoron reegghel . kÿ hoztaak vona
lataak haat mÿnden zepseege meg
wÿwlt . mert az edes ÿdwezóÿtew
meg vÿgaztotta vala ewtet . Ottan
rea adaak az halalnak sentenciaÿat
Es mÿkoron az varasbol kÿ vÿn-
-neek / Lathwan ewtet Theoffilos
Notarius . az orzaghnak ÿro deak-
ÿa monda mewethsegbe ewnekÿ
O Dorotea howa meeg̋ mastan .
felele zent dorottÿa az en ÿeges-
-emnek vÿragzo kerteeben . monda .
kÿlgÿ ennekem rosakat es almakat
kÿk ott teremnek : Monda eremest
teezem . Mÿkoron azert az nÿak
vagasnak helÿeere ÿwtottanak vo-
-na . ÿmathsagot teen es keeree wr
istent hogÿ vala kÿ az ew newee-
nek tÿztesseeghere . Awagÿ az ew
halalanak emlekózetÿre / beÿtel ÿm-
-achaggal es mÿse zolgalassal . ayo''
tatossaggal meg emlekózendÿk / mÿn-
-dden nÿomorwsagaban meg zaba-
dwllÿon / ÿelessen . zegÿenseegben
zeghenseegben . es hamÿs vadolasban .
Es ew eeleteenek wtolso vegheen
bÿzon tóredelmesseghet es mÿnden
bÿneknek boczanattÿaat erdemlÿeek
Az zÿlew azzonÿallatok kedeeg kÿk
az ew neweet segheedsegewl hÿw-
-angÿaak hamarsaggal meg zaba-
-dwllÿanak az ew faÿdalmokbol .
Es mÿkoron ew zent ÿmachagaat el
veghezte vona : Ottan zozat ÿewe m-
enÿból hogÿ mÿndenekben meg hal-
gattatot vona .. Es hallaa annak
wtanna . ÿewel ÿmaran en valaz-
-tottam . yewel en zeep ÿeg̋esem .
mert vala mÿt kertel . mÿndent /
meg nÿertel . Hogÿ azert lee haÿ-
-tana nÿakaat az hoohernek . ÿme
elette terme egÿ zeep fordor haÿw
g̋ermek zeep feÿeer ótózetben / es me
zeÿtelen labbal . kÿnek rwhazattÿa
oly fenes vala . mÿnt ha az eghÿ
Cÿllagokkal meg hÿmtetteek vona
hozwan egÿ kosarban harom rosa ./

{222a}
Zalat es harom Zeep almaat / Es
monda : ÿme zerelmes hwgom do-
-rotea ezt az te ÿeg̋esed kÿldette pa-
-radÿchombol . monda zent dorottÿa
keerlek ÿo wram . vyg̋ed Teoffilos
notariosnak . mert meg ÿg̋eerttem
ewnekÿ . es hogÿ meg mondotta
vona el enÿezeek elóle . es az hoo
heer ottan el vagaa nÿakaat . Es
azonkeppen zent martÿromsagot zen-
-wedween . xpūshoz mene . az erek
dÿchóseeghnek eremeeben . ǵerttÿa
zentólew honak hatod napÿan /
Theoffilos notarius kedeeg az ÿdó
-ben az kÿralÿ palotaban ÿl vala
ÿrvan nemÿnemew ok lewelet
Es ÿme meg allapeek . elótte az zep
g̋ermek . es ffel felee vÿvee hÿwa
ewtet es monda ewnekÿ . Ez ros-
-akat es almakat az en hwgom
Dorotea kÿlde teeneked : az ew ÿeg̋e
-seenek kerteeból . mÿkeent megh
ÿgertte volt . Es ottan el enÿezeek
elóle / Ez g̋ermek kedeeg vala Ist
-ennek zent angÿala annak okaert
hÿwaa ewtet hwganak : Mert
ez felden valo tÿztassagos eelethn-
-ek mÿatta mÿndden rokonsaga
lehet az zent angÿaloknak / kÿról
wgÿ mond zent Ieroniꝰ doctor . ez
vÿlagon testÿ fertelmetesseeghnel kil
elnÿ . nem emberÿ eelet . De angialj
Mert a'mÿ zÿzesseeghes eeletben
eelnek az zent Angÿalok men̄ÿek
-nek orzagaban termezet zerent . w-
-gÿan azon eeletben eelnek ez w-
-ÿlagon kÿk zÿzesseeghet tarthnak .
De maga wr istennek zent malaz-
-ttÿanak mÿatta . Annak okaert
mondathnak Cristus Iesusnak zent
ÿeg̋esynek es az zent Angÿalokn-
-ak hwgaÿnak / Mÿkoron azert
latta vona ez nagÿ chodaat theo-
-ffilos notarius . ottan nagÿ ffel zo-
wal kezdee dÿchernÿ es magaztalnÿ
Cristusth zent Doroteanak Isteneet
mert byzon ew vona az mÿnden
hato wr Isten : kÿ februariosnak

{222b}
Hawaban . mÿkoron mÿnd ez zeles
felden nagÿ eress hÿdeghek vannak
Es mÿkoron semÿ zeld aagh . sem
fanak lewele . sem vÿraga nem
leelettetÿk . Akkoron hatalma va-
gÿon kÿnek akarÿa zeep rosa vÿ
-ragot es wÿonnan alma gÿmel-
-czet kÿldhet . kÿnek zent newe
aldot legÿen mÿnd erekkw̋l ereke /
Az zeep rosanak kedeeg ÿllattÿa
-nak mÿatta sok korok beteghek vÿ
gaztanak meg . Nagÿ sok poklosok
es kezwenÿesek gÿogÿwlanak
meg : Kÿnek ew vallasanak es
predicacioyanak mÿatta olÿ mÿnt
mÿnd az eghez varas xpūsnak
zent hÿtÿre fordwla . Lathwan
azt az kegÿetlen fabricios fogataa
meg <meg> Teoffilos notariosth es
mÿkoron az ew akarattÿarol el nē
haÿthatta vona . sokal nagÿob es
teb keenokkal . g̋ettretee meg es ve-
ghezee kÿ ez vÿlagbol honnem Zēt
Dorottÿa azzont : Mert vegre mÿnd
ÿzenkeed el meteltetee . es vadak-
nak madaraknak hanÿataa meg
eennÿ : De mÿnek elette az ha-
lalth zenvednee : mÿert twdaa hog̋
Cristusnak zent hÿtÿert es newert
megh kel halnÿa .. zent kerezth-
seeghnek mÿatta meg tÿztwla m-
-ÿnden bÿneÿból . es wrwnk Ies
usnak Cristusnak zent testeet vereet
hozÿaa veween . es ew eeleteet
mÿnden egÿhazÿ zenthseeggel meg
eresseÿthwen . batorssagosban mene
az zent martÿromsagra : Es annak
Az erek dÿchóseeghnek zent orza-
-gara wrwnk Iesushoz xpūshoz
hol oth ÿmaran es vÿgad erek
kewl erekkee az teb dÿchóseghes
zentekkel / kÿknek zent erdemek
nek mÿatta . mÿnekw̋nk enghe
ggÿe azon dÿchóseghet vehetnewnk
Atÿa ffyw zent lelek Amen //

{223a}
Zent Balÿnth mar
tÿrnak eelete .-
Bodogssagos Zent Balÿnt : ew ÿdeÿ-
-ben : vala egÿ tÿztólendew pap ÿā-
-bor . De mÿkoron nagÿ haborwsag
vona az zeghen kereztÿenek kózóth
mÿndent eresseÿt es batoroÿt vala
hogÿ semÿt ne feelneenek de hala-
lÿg meg maradnanak az zent hÿ-
-thben . Mÿkoron Claudius czazar .
azth hallotta vona . Eleÿbe vÿtetee
es meg <kez> kerdee ewtet mondwā .
Mÿ oka Balÿnt hogÿ az mÿ ba-
ratssagwnkat hattra vetetted . Es
a'' mÿ Istenewnket nem ÿmadod
ez te zerzetednek heÿthsagaat el
hagÿwan : Monda zent balÿnth
Oh ha wr istennek zent malaz-
-ttÿaat twdnaad . eellen bezeedet te
nem zolnaal . De ez balwanÿoktwl
te elmeedet el vonnaad . es az egÿ
erek eelew mÿndenhato Istent kÿ
menÿben lakozÿk ÿmadnaad . M-
-onda egÿ . kÿ az chazaar elót aal .
vala zent Balÿnthnak . De mÿth
mondhatnaal . az mÿ Istenewnk-
-nek zenthseeges votokrol ?-
Felele zent Balÿnt / En ew ro-
lok semÿt nem zolok : hanem
hogÿ . mÿgh el vylagon eeltenek
nÿawalÿas halando emberek vol-
-tanak es mÿnden fertelemel tell-
-ÿesek : Monda ewnekÿ
Claudius chazaar . Ha az xp̄us
bÿzon Isten . mÿre nem mondaz
en elettem ÿgazat : Felele zent
Balÿnt : twlaÿdon chak az xp̄us
Abÿzon Isten . kÿben ha hÿendez
kethseeghnel kÿl Idwezwlz ; az kóss
eegh meg óregbewl es mÿnden
ellensegheden gÿezedelmet . veez
Monda az chazaar . mÿnt az ott

{223b}
Alloknak . Oh Romaÿ neepek
hallÿatok ee melÿ ÿgazat zool
ez ember .? Ottan monda az tÿz-
-tartho : Oh czazaar nam meg cha-
-latkoztaal . mÿkeppen hathattÿok el
kÿt mÿnd kÿsdedseghewnktw̋l
foghwa tartottwnk .? es azth h-
-alwan ottan esmeg el valtozek
az chazarnak ew zÿwe . Es adaa
-teek zent Balÿnt egÿ feÿedelem
-nek órÿzettre / Mÿkoron azert
hazahoz vÿtte vona .. monda zent
Balÿnt : En edes wram Iesus xp̄s
kÿ bÿzon vÿlagossaag vagÿ : vÿ-
lagosohad meg ez hazat . hogÿ te-
ghed bÿzon istent . meg ÿsmerÿe-
-nek : Monda az feÿedelem azt
halwan .. chodalok raÿtad hogÿ
eellÿen belch ember leween Az
xp̄usth vÿlagossaghnak mondod ?
De mÿth mondok . ÿme egÿ lean-
-ÿom vagÿon . kÿ sok ÿdótw̋l fogh
wa vak : ha meg vÿgaztang̋a
az xp̄us : ha enghedek az te pa-
-rancholatodnak : Ottan azert zēt
Balÿnt ÿmachagot teween . meg
vÿlagosoÿtaa az ew vak leanÿat
Es azth lathwan : mÿnt ew haza
nepewel xp̄usnak hÿtÿre haÿtaa
Hogÿ az halotta vona az chazar .
zent Balynthnak ottan nÿakaat
vagataa . Azon ÿdóben . mÿkoron
ÿrnanak . keth zaaz . Nÿochwan ha-
rom eztendóben xp̄usnak zÿlete-
tÿnek wtanna . kÿnek ew dÿche
-retes erdemeenek / es martÿrom
saag zenwedesenek mÿatta en-
gheggÿen mÿ nekewnk ees wr
Isten lelekben es testben valo
zepletelen eeletet . hÿthben valo
eresseeghet : malazthban valo kÿ
mwlasth . es halalwnknak w-
-tanna . az erek dÿchóseghet hol ott
zent Balÿnt eel erekkewl erekke am̄ :

{224a}
Zÿz zent Iwliana
Azzonnak Inneperó̗l
Mÿkoron zÿz zent Iwliana azzon
mÿnd ew ÿffÿwsagatwl foghwa az
Aldot wr Iesusnak xp̄usnak tÿzta
eelethben es ÿgaz hÿthben aÿoÿtatos
zÿwel lelekkel zolgalt vona : Az
ew akarattÿanal kÿl es erewzak
ÿegezteteek hazassaag zerent Ewlogiꝰ
feÿedelemnek . kÿ pogansagban eel
vala : Zent Iwliana azzon azert
ÿo Idwesseghes tanaczot lelween
wr Istennek malazttÿa mÿath
Semÿkeppen nem akara kÿlemben
enghednÿ hanem hogÿ az ew
ÿegÿese kereztÿennee lenne es
az zent hÿtet ffel vennee : Azt
halwan az ew attÿa ottan le
vonÿataa rola ew rwhaÿaat
es eressen veretee marok vezzók
-kel : es annak wtanna az ew ÿe-
gÿeseenek kezeeben adaa . Eedes
Iwliana . mÿert wtalz enghemet
eellÿen ÿghen megh .: Monda
ewnekÿ . ha az en wramat iste-
-nemet ÿmadandod . eremest enghe
-dek . Ha kedeeg nem . soha en w-
-ram nem leez .. Monda ewnekÿ
az feÿedelem : ÿo azzon azt semÿ
-keppen en nem tehetem . mert az
Chazar ottan el veetethnee feÿe-
-meth .. Iwliana felele : ha ezen-
keppen feeled az halando chazart
mÿert kÿwanod hogÿ en ne
feellÿem az halhatatlan hatal-
-mas wr Istent : Azert teed el
mÿnd vala mÿt akarz . merth
enghemet te meg nem chalhatz .
Ottan azert azt halwan . le fo-
gataa ewtet az feÿedelem es
nagÿ zernÿen veretee . Es ffel
napon haÿanaal foghwa fel
fyggheztetee : Es olwaztot onath

{224b}
entete ew feÿeere : De mÿkoron ew
nekÿ semÿt nem artot vona : megh
keteztetee vass lanczokkal es az seteet
temleczbe vettetee . hol ott hozÿaa
ÿewe pokolbelÿ erdegh . angÿal kepe-
ben es monda . Iuliana . en istennek
angÿala vagÿok kÿ enghem kÿldet te hozÿad
hogÿ ÿncheleg teghed . az isteneknek
aldoznod ; hogÿ sokaÿg ne kenzassaal
es eellÿen gonozwl meg ne hallÿ
Azt halwan zÿz zent Iwliana le eseek .
az feldre es nagÿ sÿrassal ÿmatkozw-
-an monda . En eedes wram isten
keerlek ne hagÿ enghem el veznem .
De ÿelenched meg ennekem kÿchoda
az . kÿ ennekem eellÿeneket mond .
Ottan zozat leen ew hozÿaa menÿ-
ból . hogÿ foghnaa meg azt kÿ ew
nekÿ eellÿenek zolna . es vallath-
-naa meg ewmagawal kÿ vona .
Mÿkoron azert le ragatta vona es
meg kerdette vona . kÿ vona . monda .
ewnekÿ hog̋ erdegh vona / es ewtet
azert kÿldette vona az ew attÿa .
hogÿ meg chalnaa . Monda Iuliana
kÿchoda az te atÿad .. <.> felele /
Beelzebub a'' mÿ atÿank : kÿ mÿnket
mÿnden gonossagh tennÿ bochaat . Es
vala mÿkoron heÿaba ÿarwnk . ottan .
nagÿ gÿettrelmet teeteth raÿttwnk
Annak okaert twdom hogÿ az en
vezedelmemre ÿettem ede . mÿert teghed
meg nem g̋ezhetlen : Az teb bezede
kózót kedeeg . monda ; hogÿ akkoron
ÿnkab el tawoznak az kerezttÿen
emberektewl . mÿkoron awag̋ zenth-
seeghet veznek : awag̋ ÿmachagot
mondnak . es az<zent> Istennek zent
Annÿaat Idwezlÿk : Ottan azert
zent Iwliana . ewnekÿ . mÿnd keth
kezeet hattra kótózee : es az vaass .
lanczal : kÿwel meg kótózteek vala
nagÿ eressen ostorozaa . Az erdegh
kedeeg nagÿ reewassal kerÿ vala
ewtet . mondwan . En nemes azzon̋om

{225a}
Iwliana . Ne teegÿ erekkee valo
mewethseghet raÿttam . mert ÿm
-aran latom hogÿ semÿt nem tehe
-tek az kerezttÿeneknek . Azt ees
twdom hogÿ nagÿ ÿrgalmasok
az kerezttÿenek : mÿre azert nem
teez'' ÿrgalmassagot en velem ?
Zent Iwliana kedeegh azonkeppen
mÿnd az pÿaczon veeghÿg vo-
-nÿaa es annak wtanna egÿ
nagÿ meelʼʼ saarban vetee /
Annak wtanna . mÿkoron az feÿe
delem eleÿbe ÿwtot vona : ffel
ragadaak ewtet es veteek egÿ
eles tórrel be fÿzet kerek kózze
hol oth anneera forgataak hog̋
mÿnden hwsa mÿnden teteme
el zakadoza . egÿmastwl . es azon
-keppen el zakadozwan . holt ele-
-wenew̋l el hagÿaak . De kÿ
mÿndent meg eelezthet az wr
Isten : ew zerelmes ÿegÿeseet
el nem hagÿaa . Azon horaban
le zalwaan wr Istennek zenth
angÿala . az kegÿetlen vezedelmes
kereket mÿnd el tóree el hanÿa
egÿ mastwl . es zent Iwliana
azzonth tellÿesseegghel meg vÿ-
gaztaa : Mÿnt azt lattaak
vona a'' neepek kÿk ott yelen valan-
-ak nagÿ sokan hÿnek az wr
istenben el hagÿwan ew pog-
-ansagokat . es az kegÿetlen fe
-ÿedelem ottan tebbet honnem
mÿnt ewt zaaz embert óletee
-meg . es zaaz . harmÿncz azzo-
-nÿallatokat kÿk mÿnd az ew
veerekben meg kereztelkódwen
martÿromsagot zenwedeenek
es azzon mennÿeknek zenth
orzagara meneenek .-
Annak Zent Iwliana azzon ve
-tteteek egÿ nagÿ tÿzes olwaztot
onnal tellÿes fazeekban : kÿben

{225b}
Mÿkent egÿ nemes kÿes feredóben
feredÿk vala .. azt lathwan az feÿe-
delem ottan meg atkozaa az ew bal-
wan istenÿt . hogÿ nem vona semÿ
hatalmok czak egÿ leannak ees
gÿezedelmeere / hogÿ az ew bozzwÿo-
kat raÿtta meg alhatnaak : Ottan
azert reea adaa az sentenciat hog̋
nÿakaat vaghnaak .. mÿkoron kedeg
kÿ vÿtethneek : Azon pokolbelÿ erdeg
kÿt ew annak elette ostorozot vala .
nekÿk ÿeleneek egÿ fekete g̋ermek
kepeeben . nagÿ keÿa''tassal mondwan
Semÿt ne engheggÿetek ewnekÿ
el se bochassatok . mert az tÿ isten-
teket meg zÿdalmazta . enghemet
ees ez eeÿel ÿghen vere : fÿzesse-
-tek meg azert ewnekÿ ees amÿt
eerdemlót . Mÿkoron zent Iwliana
ffel emelte vona ew zemeÿt . hog̋
meg lathnaa . kÿ vona az . kÿ oll-
ÿan bezeedeket mondana .: Az erdegh
ottan nagÿon kezde fwthnÿ es kÿaÿ-
-tanÿ ÿaÿ ÿaÿ ennekem bodoghta-
-lannak . maÿdan aloÿtom hogÿ es-
-megh ÿghen veer . esmeg lee fogh
hogÿ meg ketezÿen : Mÿkoron azert
Wr Iesusnak xp̄usnak zent ÿeg̋eseet
meg ólteek vona . es nÿakaat vag-
-taak vona / es azonkezben az feÿe-
-delem az tengherre zallot vona .
ottan nagÿ zeel veez tamada . Es
harmÿncz harmad magawal kÿk
azon haÿoban valanak . el merw̋-
leenek . es zernÿw halallal hala
-nak : kÿknek mÿkoron ew testeketh
az tengher vÿze kÿ hanta vona /
vadak . madarak zaggataak megh .
Zent Iwliana azonnak kedeeg . zent
testeet az hÿw kereztÿenek nagÿ
tÿztesseeggel temeteek el : ellÿen zēt
martÿromsaggal mene wr Istennek
zent orzagara . kÿt mÿnekw̋nk ees
enghegÿen Atya fyw zent lelek am̄ :

{226a}
Zent Pether Apostol
zekben valo ffel ma-
-gaztatasanak ÿnn-
epe Napyarol ..
Ez maÿ zent epistolaat ÿrtta megh
zent pal apostol . Effesom belÿeknek
ÿrth lewelenek masod rezeeben /
meelʼ epistolanak elette emlekózÿk
wr istennek hozÿank valo zerelmeeról
mondwan / Az mÿnden hato wr isten
kÿ nagÿ kazdagh az ew ÿrgalmassaga
zerent .. az ew mondhatatlan zent ze-
-retetÿert kÿwel mÿnket zerete / mÿ-
-koron meg holtwnk vona / az bÿnek
-nek . meg eelezte mÿnket xp̄us Ie-
-sussal es ffel tamazta . az ew zent
ffÿawal . kÿnek malaztÿawal ÿmaran
ÿdwezwltewnk . az az meg talaltok
az erek Idwesseghet kÿt el veztett-
-ewnk vala . bÿnnek mÿatta . Ennek
wtanna kówethkózÿk ez maÿ zent
Epistola betew zerent /-
ATÿamffÿaÿ . ÿm
-maran nem v-
-attok vendeegó̗k
es ÿeweveenÿek
De vattok az me
nnÿeÿ zenteknek zamos pa-
logar tarssaÿ // es istennek ha-
-zaban lakozoÿ : ffel eppewl
-tethwen zent apostoknak es
proffetaknak fondamento-
-mÿn az nagÿ felssó̗ zegh kew-
hó̗z cristus Iesushoz . kÿben
mÿnden rakott eppw̋let :
newekó̗dÿk wr istennek zent
templomawa'' : kÿben tÿ ees
ffel eppw̋llÿetek wr istennek

{226b}
haÿlokawa : zent lelekben ?-
Zerelmes atÿamffÿaÿ : mÿ lehet az aldot
kegÿelmes wr Iesus xp̄usnak tanwsa-
ga wtan / fondamentom zerent nag̋ob
es nÿlwabban valo regula : kereztÿen
zent hÿthnek meg tartasara . mÿnt
ez zent Apostolnak zent bezeede es
tanwsaga : kÿnek ellene semÿ tewól-
ghes . semÿ tantorodaas . semÿ erethnek
-seegh <.> nem alhat : mert mÿnden ooh
tórwenbelÿ es wÿtorwenbelÿ ÿgaz
Istenÿ ÿgassagot be foglal : mondvan
ffel eppw̋ltethwen apostoloknak es
profetaknak mondasÿn es tanwsag
teetelÿn az felssew zeegh kewhez
Magÿarazwan lÿraÿ Miklos doct'' .
ez ÿgheeket wgÿ mond : mÿkeppen
az reghÿ Istoriaban vagÿon meg
ÿrwan / Mÿkoron ooh tórwenben
rakÿak vala az Salamon templo-
-maat . Vala nemÿnemew kew
ooth akkoron kÿt az kew rako mesterek
semÿnemew herre nem ÿgÿenghet-
hetnek vala hogÿ ÿo es alkolmas .
vona : kÿn nagÿon chodalkodnak va-
la . De veghre mÿkoron el ffel rak-
-taak vona az kew ffalth : kÿnek ze-
gheletÿre semÿ kówet nem talalna-
-nak / <oth> ona leen eegÿenlew es
kellemetes wr Istennek zerzeese
mÿat : kÿn peldaztateek az mÿ
eedes wrwnk Iesus xp̄us . mert
azonkeppen leen valaztatos es eeg-
-enlew az keth falnak zegheletÿt
egÿbe ragaztanÿ : az az ; az ooh
terwent az wÿ tórwenhez .. az
Sÿdo nepet az pogan nephez . az .
zent <neepnek> hythnek mÿatta
kÿról wgÿ mond zent dauid
ꝓptha ees az solthar kenÿnek
zaaz tÿzen heted reezeben . Az
keweth kÿt meg wtalanak a''
mÿwesek . az alkottateek . az zeghe
lethnek feÿezetÿre : Wr istentẃl
leen az zereztethwen / Annak okaert
czodalatos mÿ zemeÿnknek elette

{227a}
Ez eellÿen proffetalasnak ÿegÿ-
zeeseról es ÿgassagarol . emlekó
zÿk etth zent pal apostol ; meelʼ
fundamentomon ha kÿ rakasth es
eppewletót tezen . az az . akar sÿdo
legÿen Akar pogan ha mÿko
-ron kereztyenseegre teer . haat
ottan . meg sokaswl az zenteknek
zamok . mert ottan be ÿrattatik
az eelew kenÿben . Es ottan az
wr Istennek zent templomava .
zenteltetÿk /. Es lezen zent lelek
nek valaztot edenÿe . kÿnek
zent malaztÿawal mÿnden ÿot
tehet ember . wr Istennek tÿz-
tesseeghere / es ennen maganak
erek ÿdwessegheere ..-
Azon Innepnek
Ewangelioma
Ez maÿ zent ewangeliomnak
eredetÿ leen . ÿdew zerent . wr-
wnk Iesus xp̄usnak . ffel tamada-
sanak wtanna . mÿkoron ÿmarā
harmadzor yelenth vona meg ew
zenth tanoÿthwanÿnak : es ebedet
zerzeth vona ewnekÿk azon ten-
gher porttÿan . Wgÿan azon -
helÿen . mÿkoron eettek es ittak
vona . wgÿ mÿnt nagÿ eremee
-ben . ew zent tanoÿthwanÿnak
lelkÿ es testÿ vÿgaztalasokra /
zolwan meg kerdee Simon petert
kÿ az teb tanoÿthwanÿoknak fe
-ÿedelmek es elettek ÿaroÿa va
la .. vala valaztathwan : mÿt
<ertet> ertene hÿthzerent ew rola .
mondwan . ÿmaran kóweth
kózÿk az zenth ewangeliom
kÿt meg ÿrth Zent Ianos ken̋
weenek hwzon eeggÿed rezeben /
:-

{227b}
AZ ÿdó̗ben . Mo-
-nda Iesus pet
-ernek : Sÿmon
Ianos . zeretz ee .
enghemet ÿnk-
ab ezekn''el ?
Monda ewnekÿ . wgÿ vag̋on
wram . te twdod mert zeretlek
teeghedet . Monda ewnekÿ . ó
-rÿzÿed az en baranÿmat M-
onda ewnekÿ esmegh . Sÿmon
Ianos . zeretz ee enghemet ?
Monda ewnekÿ . wgÿ vag̋on
wram . te twdod .. mert zeretlek
teeghedet . Monda ewnekÿ .
órÿzyed az en baranymath /
Monda ewnekÿ harmad-
-zor Sÿmon Ianos zeretz ee
enghemet ? meg zomorode[ek] raÿtta peter
mert harmadzor ees mondaa
zeretz ee enghemet . es monda
ewnekÿ . Wram te mÿndent
twtz . te twdod . mert zeretlek
teghedet / Monda ewnekÿ . ó̗
-rÿzÿed az en ÿohaÿmat . Bÿzon
Bÿzon mondom teeneked / mÿ
-koron kÿsseb vonal : meg . ó̗w
edzed vala temagadad : es ott
ÿarz'' vala . hol akarod vala
Mÿkoron kedeeg meg veen-
ewltel vona / el terÿezted te
kezeÿdet .. es mas ó̗wedez m-
-eg teghedet es oda vÿzen ho-
-wa

{228a}
Te nem akarod : Azt kedeegh
mondaa iesus ewnekÿ . meg
ÿelenthween mÿ halallal . m-
egh kellene dÿchóÿtenÿ istent /
Ÿmaran ez zent ewangeliomnak w-
tanna lassok meg . mÿert zerzette Anÿa
zenth egÿhaz ez maÿ zent ÿnnepeth
Melÿ ÿnnep magÿarwl neweztetÿk
zent peter zekben helÿheztetew ÿnnepenek
kÿnek harom okaat talallÿon mÿnd
eghez ooh terweenben es wÿ tórwenben
kÿkben harom zekóketh talalwnk ÿe-
leskeppen .. Elsew kÿralÿ zeek .. erról
emlekózÿk . masod kÿralÿok ÿarasarol
kenÿnek tÿzen harmad reezeben . hol
oth wgÿ mond . Dauid kyral . ÿlwen
ew kÿralÿ zekÿben :/ Masod <kÿralÿ>
papÿ meltosagos zeek ; erról emlekó-
-zÿk elsew kÿralÿ kenÿw . Elÿ pap
ÿl vala ew papÿ zekÿben // Har-
-mad mesterÿ meltosagos zeek .. erról
emlekózÿk az zent ewangeliom
zent Mathe kenÿweenek / hwzon
harmad rezeben / Moÿsesnek ÿtee-
lew . awagÿ tanoÿtoo zekÿben ÿle-
-nek az tórwen twdo . es zerzetes
sÿdok / Bodoghsagos Zent peter a-
-postol . Azert . dÿcheertetÿk az ew zek-
-ben helÿheztetesseeghenek meltosa-
gabol . kywel ewtet wr isten ffel
magaztataa ; mÿnden rendbelÿ
zeknek . tÿztesseghewel .: Elezer
kÿralÿ seknek meltosagawal mert
ew mÿnden kÿralÿoknak felette
emelteteek ez vÿlagon / mÿkoron
ewtet vicariossaa es kezenseges
papawa zentelee Iesꝰ nekÿ adwan
menÿnek feldnek es pokolnak
hatalmaat . Az halalnak es
eelethnek . kwchaat .. Boczan-
-athnak . es kótózeesnek ereÿt
Semÿ azert hatalmassagh nem
leelettetÿk zent peter hatalman-
-ak felette . ha kÿ ellene tórekódÿk /

{228b}
Inkab el tóretÿk honnem g̋ezne /
Masodzor papÿ meltosaghnak zekÿ-
ben ees ÿle es ffel magaztateek
mert elezer ewtet zentóle papawa .
es mÿnden papoknak feÿedelmee
-ÿe : azt kedeeg erdemlee . Cristushoz
valo bwzgosagos zerelmeert es
bÿzon vallasaert / meelÿ regulaat
aÿanla az papoknak . kÿk kózel-
ben ÿarwlnak : kezelben alnak es
nÿlwabban nÿaÿaskodnak wr Ie-
-sussal . eeÿel es nappal . az zent
ÿras zerent vele bezeelwen . mÿ-
-kent az mennÿeÿ zent angÿalok
Ha kÿ kedeeg az ew zent regula-
ÿaat nem kówetÿ . wgÿan kÿwe
ÿzettetÿk menÿorzaghbol . mÿnt
az pokol Iudas az apostolok kózzól
Harmadzor . ÿle es ffel magaz-
-tateek doctorssagnak zekÿben
Mert ew leen mÿnd eghez kerez-
t<h>ÿenseeghnek elssew doctora es
mestere / kÿt meg ÿsmerhetwnk ew
bezeedeból ÿrasabol . es predicallasabol
Mÿkoron azert Idwezeytenknek me-
-nÿbe menetÿnek wtanna . Anthioch-
ÿaban ment vona . Az hÿw kerez-
-tÿenek nagÿ . magas allo zeket zerze-
-nek ewnekÿ . Es ffel ÿlteteek ew-
-tet hogÿ mÿkoron predicallana nÿl-
-wabban halhatnaak es erthetneek
ew bezedeet . Mÿkeppen doctorok
mongÿaak oth mondaa . elsew Mi-
-seÿeet ees . Hogÿ kedeeg el kezdette
vona az zent predicaciot / meg hallaa .
Theoffilus az varasnak feÿedelme
monda zent peternek . peter mÿ
okaert ÿǵekózól el haÿtanÿ ez en ne-
-pemet ? Ottan azert fogataa meg
es vettetee az temleczbe . es megh
hagÿaa hogÿ se ennÿ . se ÿnnÿa
ne adnanak : Mÿkoron azert ÿm
-aran el kezdene fogÿatkoznÿ eh-
-seghnek mÿatta / ffel emelee ew
zemeÿt es kezeÿt . a'' menÿorzagra
es monda . Oh en wram Iesus
Cristus nÿomorwltaknak seghedel-
-me . segheÿch meg enghemet ez

{229a}
Mastanÿ nÿomorwsagban el fo-
-gÿatkozoot / kÿhez zozat leen mond
-wan / peter aloÿtod ee hogÿ el
hagÿattaal te en tewlem / Az en
meltosagomnak teez ellene / ha
nem ffelz'' en ellenem eellÿeneket
zolnÿ / ÿme kózel vagÿon kÿ az te
nÿomorwsagodrol tegÿen / Halw
-an azert zent pal apostol hogÿ
peter az temleczbe vona . es ottan
ffel ÿewe . Theoffilus feÿedelemhez
Es tettetees keppen . monda ewnekÿ
hogÿ mÿndenben ÿo mester vona .
es belcz mester vona .. mÿnd pa-
-lotakat twdna raknÿ . kepeket ÿr
-nÿa es aranÿaznÿ / azt halwan
az feÿedelem keree ewtet hogÿ
maradna meg ew vele az ew
wdwaraban ; Annak wtanna
egÿ kewes ÿdew el mwlwan .
mene be zent pal . peterhez tÿt
-kon az temleczben . Es mÿkoron
latta vona petert hogÿ mÿnd ha-
-lalÿg el fogÿatkozot vona . el
fakada sÿrwa es nÿakara eseek
peternek monda . Oh en zerelmes
atÿamffÿa peter . ennekem eggÿ
-etlen egÿ eremem es en vÿgasa
gom .. En edes lelkem vegÿ vala
mÿ vÿgaztalasth az en ede ÿew
-vetelemen / Zent peter ees ffel
emelee zemeÿt es lathwan hog̋
eressen sÿrna . ew ees el fakada .
De egÿmasnak nem zolhatnak
vala ; Ottan azert el fwtameek
zent pal es <teb> etelt hozwan
nagÿ nehezen adhata ennÿe . hog̋
vala mÿ kewes erót venne ./
Azonkezbe el kÿ mene zent pal az
feÿedelemhez es monda . Oh theo-
-ffÿle bÿzonÿawal ÿghen nagÿ
az te ÿo hyred newed es az te tÿz
-tesseeghednek meltossaga : De gÿa
-kortaa tórtenÿk hogÿ ember . mÿ-
-nd azokat el vezthetÿ gonossa-
ghnak mÿatta / Kerlek azert gon-
-dollÿad meg mÿt tetteel te ez
el mwlth napokban . mÿkeppen

{229b}
Az wr Istennek zolgaÿaat kÿnek
peter newe / <kÿben> kÿról nagÿ dol-
gokat mondnak . mÿert ollÿan roz-
-zas . ollÿan nÿawalÿas . wtalatos
ennen kÿw̋l . De maga . bezedewel
nagÿ . Dragalatos es hatalmas .. ha .
ollÿant kel teneked . meg temlecz
-óznód . Nem de ÿnkab ha zabadsa-
ga vona sokakban haznos leheth-
-ne teeneked / En hallottam az kóz
neepektẃl hogÿ korokat beteghóket
meg vÿgazthat . es hallottat ffel
tamazthat ; Monda az feÿedelem
pal . chak bezeed az a''mÿt mondaz
mert ha hallottat ffel tamazthat
kÿ ees zabadoÿthatnaa ennenma-
gaat az temleczból / Felele zent
paal . Mÿkeppen az ew Cristusa
hallottaÿbol ffel tamadot . mÿkeppē
mongÿaak / De az kerezthffarol nem
akara le zallanÿ . Azōkeppen peter
ees az ew mestereenek peldaÿa
zerent . peter ees . ha meeg tehetnee
es nem akarÿa ew magaat meg
zabadoÿtanÿ / Monda ewnekÿ
Theoffilus feÿedelem / ha wgÿ va
gon a''mÿnt mondod / tegÿe azt
hogÿ az en fÿamat tamaz'a ffel
kÿnek ÿmaran tÿzen neeg̋ eztendeÿ
vagÿon hogÿ meg holt . es el za-
badoÿtom ewtet / Azt halwan
zent pal . be mene zent peterhez
az temleczben es meg mondaa ew
nekÿ . mÿkeppen ffel fogatta vona
ew erette az feÿedelem ffÿanak
ffel tamaztasaat . Monda zent
peter Atÿamffÿa . nehez dolgot fo-
gattal . De maga wr Iesusnak
ereÿwel / kÿnnÿeth . Azonkezbe
kÿ hozaak zent petert . es mÿkorō
az koporssoot meeg nÿthwan ew
erette ÿmathkozot vona : ottan az
ÿffÿw ffel tamada . Es nagÿ erem-
-be leenek raÿtta mÿnd az ew
zÿleÿ ; mÿnd az kez nepp : dÿcher-
-wen wr Iesusnak nagÿ ereÿth

{230a}
Az nagÿ Istenÿ dolgot lathwan . sokan
hÿnek wrwnk Iesusnak hÿtÿben / Es nag̋
zeep zent egÿhazat rakanak . kÿben nag̋
magass predicallo zeket zeket zerzeenek
Es zent petert belee ÿlteteek // hol . otth
heet eztendeek predicalla / Onnan Ro-
-maban mene / hol otth hwzon ewth
eztendeek predicalla . De az elsew ffel
magaztatasarol zerzette anÿa zenth
egÿhaz ez maÿ zent ÿnnepeth / az zent
hÿthnek es mÿnd eghez kereztÿenseeg
-nek wÿonnan valo dÿchóseghes
emlekózetÿre . es mÿ lelkÿ ÿdwessee
-ghes . haznalatossagwnknak . elówe
mentere . kÿt mÿnekw̋nk engheggÿē
ew zent malazttÿanak mÿattÿa Atÿa
ffÿw zent lelek Amen /-
Zent Mattÿas apo
stol valaztasanak
Inneperó̗l .-
Ez maÿ zent epistolaat ÿrtta megh
zent lucach Apostolok ÿarasarol valo
kenÿnek elssew rezeeben . melʼʼ episto
-lanak elette wgÿ mond . Mÿkoron
Idwezeÿtenk Iesus ew latasokra
ffel ment vona ew zent attÿanak
orzagara . Es annak wtanna esmeg
mÿnd az zent Apostolok . tertenek vo-
-na Ierwsalembe esmeg az weeg-
vachoralo hazba . Azzonÿwnk zÿz
mariawal es az teb zentekkel zēt
Azzonÿallatokkal . es egÿetemben
ott ÿmathkoznanak / nag̋ ayo''tatossa-
ghal . meg emlekozeenek rola hog̋
az apostoloknak zamok meg kÿsseb
-bódót vona / ÿmaran ett kezdetÿk
el ez maÿ zent Epistola
AZ ydó̗ben . fel kel
-wen peter az a-
tÿaffÿak kózót .
monda . Vala

{230b}
Kedegh ott akkoron az nep
-eknek sokassaga egÿetembe
olÿ mÿnt zaz hwz : Atÿam
ffÿaÿ . be kel tellÿesednÿ az
ÿrasnak . kÿt meg mondot
zent lelek az soltar kenÿbe
dauidnak zaya atal Iwd-
asrol . kÿ azoknak elettek ÿa-
-ro leen : kÿk meg fogaak
Iesusth : kÿ zamlaltatot va-
la mÿ kózÿnkbe : es vettetót
vala sors zerent ez istenÿ do-
logra : kÿ es veen mezót
az alnoksaghnak ÿwtalma
bol . es ffel akadwan kettee
romla . es mÿnden belÿ kÿ
-we hwllanak // Es kÿ nÿlat-
-kozeek ez dolog mÿndeneknek
kÿk Ierwsalembe lakoznak
wgÿ hogÿ neweztethneek az
mezó ew nÿelvó̗kón : akelde-
-mak . az az wernek mezeÿe .
Kÿról meg vagÿon ÿrwan
az solthar kenÿben Legÿen
ew lakodalma pwztasaag /
es ne legÿen senky kÿ lakoz-
-ÿeek ewbenne : es ew pÿspek
segheet mas vegÿe / Zÿkseeg
azert ez neepek kó̗zzó̗l kÿk
velewnk vannak gÿw̋lekóz
wen . mÿnden ÿdóben : kÿben
kózÿnkbe ÿewt : es kÿwe me-
-nt wrwnk Iesus . el kezdw-
-en Ianosnak kerezthsegetw̋l
foghwan . mÿnd az napÿglan

{231a}
Kÿn ffel vÿteteek mÿtewl
-ewnk : az ffel tamadasnak
bÿzonsagara mÿwelewnk
egÿnek lennÿ : Es allata
-nak kettót eló̗we . Ioseffót
kÿ neweztetÿk Barsabasn-
-ak . kÿ vezeteek newezerent
mondatÿk ÿgaznak // Es
Matÿasth / es ÿmachagot
teween mondanak . The vr
isten kÿ <zÿw̋> mÿndenekn
ek zywóket ÿol ÿsmeród /
mwtassad meg : mÿnekw̋nk
eggÿket ezek kózzól mellÿk
-et akarod valaztanÿ ez ÿe
-lennen valo zolgalattra es
apostolssagra . honnan . kÿ es-
-eek Iwdas hogÿ ew dolgara
menne : Es adanak sorssot
ewnekÿk . Es eseek az sorss . M
-atÿason . Es zamlaltateek az
tÿzen egÿ Apostolokkal .-
Azon zent Innep
nek Ewangeliōa
Ez maÿ zent ewangeliomot ÿrtta
meg Zent Ianos kenÿwenek tÿzen
ewtód rezeeben / Mikoron vona har-
-mÿncz harom eztendós . es ew zent
halalanak masod nappal elette /
Melÿ zent ewaᵐ elót wgÿ monda
az zent tanoÿthwanÿoknak . En
vagÿok az bÿzon zelew thew . Es
tÿ zelew vezzók vattok .. Ha kÿ en
bennem lakozÿk es en ewbenne .
Az hoz sok gÿmelchet / mert en na
-lamnal kÿl semÿ ÿoth nem tehet
-tek / ÿmaran ennek wtanna kowe-
-tkózÿk ez maÿ zent Ewangeliom /

{231b}
AZ ÿdó̗ben . mon-
da Iesus ew ta-
noÿthwanÿnak
Ez az en paran-
-cholatom hogÿ
zeresseetek egÿmast / mÿkent
en ees zerettelek tÿteket : Na
-gÿob zeretetÿ ennel senkÿnek
nÿnchen . hogÿ az ew lelkeet
vessee ew baratÿert : Tÿ en
baratÿm vattok ha te''endÿtek
azokat kÿket en tÿnektek pa-
-rancholok : Imaran nem mon
-dlak tÿteket zolgaymnak .
mert az zolga nem twggÿa
mÿt tezen az ew wra : Tyte-
-ket azert mondalak baratÿ-
-mnak / mert mÿndeneket kÿ-
ket hallottam en atÿamtwl
meg ÿelentettem tÿnektek . N-
em tÿ valaztottatok enghemet
De en valaztottalak tÿteket
es el bochattalak tÿteket hog̋
el mennyetek es gÿmelchet
hozÿatok . es az gÿmelchetek
megh maraggyon : hogÿ vala
mÿn keerendÿtók en atÿamat
en newembe . meg aggÿa tÿ
-nektek ?-
Mÿnekokaert ez maÿ zent ewange-
-liom kózenseggel mÿnd apostolokrol
ertesseek . Annak . okaert Anÿa zent eg̋-
haz meltan olwassa ez zent Mattÿas
apostolnak ees emlekózetÿre es ÿnne
peenek <tyst> tÿztesseghere / Ez zent Ma-
-thÿas new kedeeg sÿdo zoo . es mÿnd
deakwl . mÿnd magÿarwl sokkeppen
magÿaraztatÿk / es ertetÿk . Elezer

{232a}
Mondatÿk Istennek aÿanlot awag̋
Istennek aÿandeka / Awag̋ alazatus
Awagy kÿsded // Az elssew meltan
mondatÿk ew rola ; mert akkoron len
Istennek aÿanlot . mÿkoron ew wr
Isten . ez vÿlagbol kÿ valaztaa . es
az hethwen keth tanoÿthwanÿok kóz
-zee zamlalaa .. Az masodÿk es mel-
tan mondatÿk / mert ew len Istennek
Aÿandeka .. mÿkoron . Az apostolsagnak .
meltosagara valaztateek es ffel emelte
-teek / kÿsded ees leen ennen zemeÿ elót
annak okaert nagÿoth erdemle wr Is-
tennel . Alazatus leen // annak okaert
mÿnd ez vylagon mÿnd az masÿkon
ffel magaztateek / Mÿkeppen kedeegh
zent Amborus doctor mong̋a harom
keppen valo Alazatossagh vagÿon /-
Elssew gÿettrelem zerent valo alaza-
-tossagh . mÿkoron kÿ nomorwsagoth
zenwed . mondatÿk meg alaztatthnak
lennÿ / Masod . ÿsmeret zerent valo
Alazatossag kÿ zarmazÿk / mÿkoron kÿ
ennen magaat . meg tekentÿ . meelʼ ara-
-nt vagÿon ew eeleteeben / ha Idw-
esseghnek / awag̋ vezedelemnek he
-lÿeen vag̋on / Awagÿ mÿkoron mÿn
den tÿztesseegre <.> aloÿttÿa ember enn-
en magaat meeltathlannak lennÿ /
Harmad . lelkÿ aÿoÿta<ss>tossag zerenth
valo alazatossagh . mÿkoron ember .
megh gondollÿa : az wr Istennek nag̋
hatalmass votat / ÿo votat . iteelet zerēt
valo rettenetes votat / es annak okaert
meg alazÿa ennen magaat .-
Az elssew len Zent Mattÿas apostolbā
Martÿromsagot zenwedwen / Az masod
-ÿk ennen magaat megh wtalwan
Az harmadÿk . az Istenÿ meltosagos
felsseeghet aÿo''tozwan . es kewanwan .
Annak okaert veghre valazttateek es
vetteteek wgÿ mÿnt / ÿo es ÿambor
Istenffelew ember Az gonoz embernek
Az az Iudasnak helÿeeben es tÿztÿben
De mÿnekokaert ez zent Apostolnak
eeleteeról es veeghezetÿról . nagÿ so-
kan kÿlemb kÿlemb keppen zollÿanak

{232b}
Rÿwÿdeden wgÿ veghezÿk . hog̋ mÿ-
wel ez zent Mattÿas Apostol . volt
nemzety zerent Leuinek nemzetÿ
-ból . es Bethleemnek varasabol .
Ieles embernek nemeeból tamad-
-wan / kÿt mÿkoron Scolaban atta-
nak vona ew zÿleÿ . harmassa-
ggal nagÿ twdos ember leen
benne az tórwennek ertelmeeben
Es az zent proffetaknak monda-
sokban . Ew eeletÿ zerent nagÿ
tekelletes es eeltess elkóchben tar-
ttÿa vala ennen magaat . mÿn-
den ez vÿlaghÿ hewsagot el
tawoztathwan / mÿnden lelkÿ
ÿozagokban zoktattÿa vala <ew>
ennen magaat . hogÿ mÿndden
eelete / es zokassa zerent alkolmasb
vona . az lelkÿekre honnem ez
vÿlaghÿakra . es mÿnden dolga-
-ban / mÿnden bezedeeben alhata
-toss vala / es mÿndenek zemeÿ
elóth . zerelmes / Mÿkoron azert
wrwnk Iesus xp̄usban hÿt vona .
Es az zent apostolsagra . veteteth
es valaztatot vona :/ Idwezeÿ-
-tenknek menÿbe menetÿnek . Es
az vÿgaztalo zent lelek ÿewetelÿ-
-nek wtanna . Az sÿdosaghban
kezde predicallanÿ / mÿert tell-
-ÿes vala zent lelekkel .. es belch
doctor vona az Istennek tórwee-
-nÿeben / Nagÿ sok chodakat tezen
vala az neep kózót . korokat vÿgazt
vala . vakokat santhakat gÿogÿtt
vala es hallotakat tamazth w-
-rwnk Iesusnak ereÿwel es hatal-
-mawal / Azonkezben vÿteteek az
papÿ feÿedelemnek eleÿben Es m
ÿkoron nagÿ sokakban vadoltath-
neek / Nonda ewnekÿk / mÿnd
ezekról kÿket en ellenem mondo-
-tok nem ÿllÿk es nem zÿkseeg
ennekem felelnem / mert mÿert
en kerezttÿen legÿek az nem bÿn
De ÿnkab dÿchóseeg es Idwesseeges
dologh : Monda ewnekÿ az papÿ
feyedelem / Ha vala mÿ haladeek

{233a}
Enghettetÿk teneked . akarz ee penite
-nciat tartanÿ ? Monda ottan / taw
olÿ legÿen en tewlem hogÿ az ÿgass
agrol el terÿek kÿt egÿzer meg
ÿsmerttem / Es meg fenÿegeteek ew
-tet hogÿ az hÿtet tebbee ne predicall
-ana De mÿkoron meg nem zen-
neek rola . fogaak meg ewtet az
sÿdo nepek ees vonÿaak az tanacz-
ban . es keth hamÿs tanokat allath-
wan ew ellene rea adaak az ha-
lalnak sentenciaÿat hogÿ megh
kówezneek / Es az tórwennek pa-
rancholattÿa zerent elezer az keth
hamÿs tanok veteenek kóweketh
ew reea ;/ Es annak wtanna az
kóz neep ; meelÿ kóweketh halala
nak ÿdeÿn . velee hagÿa temetteth
-nÿ / kÿt halalanak ÿdeÿ romaÿ
tórwen zerent óleenek megh . eles
feÿzÿwel vaghwan el ew nÿakat
Es halalnak wtanna trewerÿsben
vÿweek temethnÿ /-
Nemelÿ ÿrasban kedeegh wgÿ
leelettetÿk hogÿ mÿwel ez zenth
Matthÿas predicalwan xp̄us hÿtit
Macedoniaban . egÿ erdenghes ada
merghet meg ÿnnÿa / meelʼ ÿtal
mÿndent meg vakoÿt vala zeme
velagatwl ; kÿt mÿkoron wr Iesus
xp̄us neweeben meg ÿtt vona
semÿ serelmet nem erze / De
mÿkoron az merges ÿtalnak mÿ
-atta harmad ffel zaaz emberneel
tebbet vakoÿtottak vona megh .
Zent Mattÿas apostol . myndenekre
kezeet vethween . megh vÿgaztaa
ewketh . Azonkezben Az ÿrÿg̋
pokolbelÿ erdegh . egÿ kÿs germek
kepeeben meg ÿeleneek az kóz
nepnek . es tanaczot ada ewnekik
hogÿ zent Mattÿasth meg ólnek
mert az ew tÿztesseegheknek ellene
ÿarna / Mÿkoron azert harmad
napeek keresteek vona . mÿerth
ew kóztók ÿaar vala .. semÿke-
-ppen meg nem lelheteek ; har-
mad napon azert . meg ÿelentee
nekÿk ennen magaat ; mondwan /

{233b}
En vagÿok : kÿnek ew kezeÿt hattra .
kótózÿtek .. Es azonnal . meg fogaak es
kótelek veteenek nÿakara . nagÿon
keenozwan / es azonkeppen az seteeth
temleczben veteek : hol ott . az erde-
ghek ewnekÿ ÿelenween . chÿkorga-
-ttÿaak vala fogokat ew reea hog̋
meg rettenteneek ewtet . de hozÿa
kózel nem mernek vala kózelgeth-
-nÿ / Az aldot wrwnk Iesus a-
-zert . kÿ az ew hÿw zolgaÿt vee-
gre el nem feledÿ . nagÿ feness-
-eeggel hozÿaa ÿeween . ffel emelee
az feldról . es meg oldozwan az
ew kóteleÿt es nagÿ eedesseggel
ewtet meg vÿgaztalwan . meg
nÿtaa az temlecz aÿtaÿaat . es
kÿ bochataa . hogÿ kÿ menne es
az zent hÿtet predicallanaa
mÿnden feelelemnel kÿl De
mÿkoron : nekÿk meg vakwlw-
-an az ew gonossagokban . ellene
mondananak . meg karomlwan
wr Istennek ÿgheeÿeet es hÿtÿt
monda ewnekÿk zent Mattÿas
Apostol ; ÿm meg hÿrdetem tÿ-
nektek . hogÿ eelween mÿnd tes-
testewl lelkóstewl pokorra zallo-
-tok . Azonnal ez bezeed megh
mondwan . meg nÿleek az feld .
ew labok alath : es mennÿen va-
lanak el nÿelee . Az tebbÿ kedeg
azth lathwan . meg feelelmee-
-nek es az zent hÿttre tereenek .
es ÿol eelwen mennÿeknek orza-
gara meneenek kÿt mÿnekw̋nk
ees aggÿon Atÿa fÿw zēt lelek Am̄ .
Zent Gerger papa
Inneperól
Ez maÿ zent Innepnek epistolaÿa
es zent ewangelioma . Vannak m-
eg ÿrwan es magÿarazwan zent
Miklos pÿspek Innepe napÿaan

{234a}
Annak okaert : Ez maÿ Zenthnek ew
tÿztessegheere : es meltosagos em-
lekózetÿre . lelkÿ aÿo''tatossag zerent
lassok meg az ew zent eeleteet
mÿkeppen mwkalkodot kerezttÿen
Anÿazent egÿhaznak eppewletÿben
Mÿert ez dÿchóseghes zent gergel-
-nek . ew newe . bewtw̋zerent ma
gÿaraztatÿk . predicatornak Awag̋
hÿrdetónek . Awagÿ nemes es
dragalatos predicatornak . es do
ctornak . Awagÿ vÿgÿazonak
Mert ÿol vÿgaza . mÿg eele en
nenmaganak Istennek . es alatta
valo hÿw kerezttÿeneknek / leen
vÿgazo ennen maganak . tÿztta
es zepletelen eelethben eelwen
Wr istennek . wr Istenról zene
-tlen gondolkodwan .. Alatta
valoknak .. ewnekÿk zenetlen
predicalwan . ÿelessen ez harom
lelkÿ ÿozagoknak mÿatta : erdem
le <e> meeg ezen vÿlagon ÿeles
malaztot wr Istentw̋l . Az mas .
vÿlagon kedeeg : wr Istennek zÿn
-ról zÿnre valo latasaat : kÿról
zent Agoston doctor Atÿank ees
wgÿ . Az olÿ ember lathattÿa
wr Istennek zent zÿneet Az mas
vÿlagon : kÿ eeth ez vÿlagon
lelkÿ ÿozagokban eel .. Iambor
-sagban / ÿokath tanwl .. zenetlen
ÿmathkozÿk . es kÿnek ew zÿwe
lelke wr Istenhez . ayo''tozÿk . es
mennÿeknek orzagara kÿwanko
-zÿk . kÿt mÿnekw̋nk ees engheg-
-gÿen Atÿa ffÿw zent lelek am̄ .
Bodogssagos zent Gergel papanak
tamadasa es zÿleteese leen . Se
-nator nemból . kÿnek ew attÿa va
la Romaÿ dws palogar . Es newe
Gordianos : Annÿanak kedeeg Sÿl-
-wana

{234b}
Vala newe Mÿkoron meeg ew
ÿffÿwsanak ÿdeÿn : nagÿ deakÿ bel-
-cheseegre feerkózeek / annak felette sok
ÿozaag es ez vÿlaghÿ ÿozaag ÿw-
wtot vala ew reea . De mÿkoron
ÿol twdnaa hogÿ mÿndenek el m-
wlnanak . gondolaa . ennen maga-
ban . hogÿ el hadna es ennenma-
ga zent zerzetben menne / mÿkoron
azert hertelen reea nem foghatnaa
magaat .. nagÿ sok gondok es ke
-seertetek . gÿakortaa haborgathnaak
hogÿ nem chak ew meg tereesenek
remeensegheet . De meg mÿnd zÿwet
lelkeet es elmeÿeet . ez vÿlaghÿ
gondok foglalnaak . Mÿkoron
azert az ew attÿa meg holt vona
haat Calastromokat rakattata Sicili
-aban . Es hetedÿket azon Roma-
-nak . varasaban . zent Andras Appo-
-stolnak neweeben : kÿt mÿnden . keez
-esseeggel . es rwhakkal . gazdagon
meg eppeÿtee . Es wgÿan ott zeghen
baraat rwhaban lakozÿk vala . es
rÿwÿd napon nagÿ tekeelletessegre
ferkózeek : hogÿ ha ÿmaran eggÿk
vona . az tekelletes emberek ko̗zzól
kÿról . Annak wtanna mÿkoron az
papassagban vona wgÿ mond vala .
Oh en bodogtalan lelkem : kÿ az
az ew foglalattÿanak mÿatta meg
sebhetween / es gond vÿseleseenek
terheewel . meg nehezwlween . ÿol
ezeeben ÿwt mÿnemew volt va-
la ha . az Calastromban lakozwan
mÿkoron mÿnden ez vÿlaghÿakat
laba alaa haÿtot vala . es mÿn
denek . wtalatosok valanak kÿk
ez vÿlagon vannak : es semÿt
nem zokot vala gondolnÿ . chak
az meennÿeyeket / mÿkoron meeg
az zernÿw halalnak ees ew keen
-nÿaÿt . mÿnt ha ez vÿlagra zÿ-
letet vona . es mÿnden mwkaÿa-
-nak

{235a}
Erdemeet wgÿ kÿwannÿa vala
Es olÿ kemeensegghel gÿettrÿ va
la ew testeet . hogÿ az ew gÿom
-ranak betekseeghe mÿatta ÿngen
sem alhatna .. es gÿakortaa hala
lara kózelghethnee ew gÿettrelme
nek mÿatta / Egÿ napÿnapon
mÿkoron ew cellaÿaban zenth
ÿrasth ÿrna / meg allapeek ele-
-tte wr Istennek Angÿala egÿ
vezett sÿllett ember kepeeben . Ala-
mÿsnak . kerween / Kÿnek mÿko
-ron zent Gergel haat ezÿsth
penzt hagÿot vona adnÿ . es
el meent vona . Azon napon
masodzor esmeg eleÿben ÿewe
es nagÿ sok . mondaa hogÿ vez-
-tet vona .. meg annee zamw
penzt hagÿa az saffarnak adnÿ
ewnekÿ : Harmad napon esmeg
eleÿbe ÿewe es kÿaÿtassal kerÿ
vala zent Gergelt hogÿ tenne ÿr
galmassagot ew vele . De mÿkoron
meg twtta <vol.> vona az saffar-
-twl hogÿ teb semÿ nem vona
az Calastromba . az ezÿst talchanal .
kÿben Az ew zÿleÿe eethket kÿl-
det vona ewnekÿ : Azt halwan
ottan nekÿ paranczolaa adnÿ
Az zeghen ember azt el veew-
-en ottan . nagÿ eremmel el
mene / Az kedeeg vala istennek
Angÿala : mÿkeppen Annak wtanna
<.> meg ÿelentee ennen magaat .
Egÿ napÿnapon zent Gergel doctor
es papa . Az Romaÿ pÿaczon . mÿ
-koron el menne lata nemÿnemew
zeep zÿnew germekeket arwlnÿ
kerdee meg az kalomarokat honnan
es melÿ / orzagbol . hoztaak vona
mondanak azok Britania orzagh
bol . kÿnek lakos nepeÿ mÿnd ee
llÿen zeep zÿnewk / Kerdee megh
ewket ha kerezttÿenek volnanak .

{235b}
Mondanak . Nem de poganok . Azt
halwan zent Gergel p̄pa . nagÿon
fohazkodeek es monda . <h.> ÿaÿ m-
-ÿt hallok . meelÿ zeep zÿnew nee
-peketh bÿr . az setetsseeghnek ew
feÿedelme pokolbely erdegh . Annak wtāna
kerdee meg . mÿ newel newezteth
neep az kóz neep . mondanak
<Illÿricÿ newek . az az haraghban
lakozook .. monda . ÿol mondathn-
ak Illÿricÿ newnek . mert Isten
nek haraghÿabol kel ewketh
kÿ zabadoÿtanÿ> Anglici newek
monda . ÿol neweztethnek anglici
nek . wgÿ mÿnt Angelici . mert
Angÿalÿ zÿnnel ekw̋sw̋ltethtenek
meg .. Az tartomannak ees meg
kerdee neweet . es mondanak .
Deÿrÿ newe . monda ÿol monda-
tÿk deÿrinek . mert Istennek ha
raghÿabol kel ewket kÿ zabadoÿ
tanÿ /. Esmeg kerdee <..> meg az kÿ
ralnak neweet / es mondanak hog̋
alle vona newe / meltan monda-
tÿk allenak . mert az orzagban alle
lwÿat kel enekólnÿ : Annak w-
tanna ottan nagÿ sÿetettel wr pa-
pahoz me<g>ne ees nagÿ nehezen
nÿerhetee meg . hogÿ az orzagban
menne predicallanÿ es az nepet
ez zent hÿttre tereÿtenÿ : Mÿko
ron azert kÿ ment vona . Romabol .
Az Romaÿak . mÿnd papahoz mee
neenek . panazolnÿ mondwan .
meg bantottad . romat
el tórtted . hogÿ mÿert gergelt el
boczattad : Azt halwan wr papa
meg haborodeek raÿtta es ottan
wtanna kylde hogÿ hattra tereÿte
neek / mÿkoron meg ertette vona le-
lek zerent hogÿ . wgÿan lenne dolga .
hamarssaggal sÿettetÿ vala ew tar-
-ssaÿt hogÿ <hogÿ> hamar ffel kelne
-neenek . es el sÿethneenek . De

{236a}
Wwr papa kówetÿ el erween
parancholat alat hattra kezereÿteteek
ternÿ nagÿ banattal : Ottan azert
zent Gergelt az Calastrombol kÿ
vewee es Cardinarossaa zentólee
Annak wtanna egÿ ÿdóben : az
Thÿberis vÿz olÿ ÿghen megh a
-radaa hogÿ Romanak az kew fa
lan ees be megÿen vala . es nag̋
sok hazakat ontta el : melÿ v
-ÿzen ÿewe nagÿ sok zamtalan
kÿgÿo : es egÿ nagÿ sarkan De
mÿkoron mÿnd az vÿzben holta-
-nak vona .: Azoknak dógheetw̋l
meg dógleteek az eegh : es tam
-ada nagÿ deegh halaal : es olÿ
vezeel tórteneek raÿtok hogÿ w-
gÿan zem latomast tÿzes nÿlak
ÿewnek az egból . es vala kÿket
meg lewnek vala .. ottan meg
halnak vala ; Kÿ mÿndennek
elette pelagius papat ólee meg
es annak wtanna az teb kósseg
-re zalla .. Lathwan azert anÿa
zent egÿhazat paztornal kÿl lennÿ
eegÿ mas akarattÿawal valazt-
-aak zent Gergert az papassagra . m-
-ÿnden akarattÿanal kÿl .. Mÿko
-ron azert . ffel kellene ewtet zentólnÿ
es az zernÿw̋ halal nagÿon gÿet-
trenee az kóz nepeth : Predicaciot
teen az kóz neepnek . es processiot
zerzee . es letanÿat hagÿa mondanÿ
Es hogÿ mÿnd nÿaÿan . istent ÿm
-adnanak <k...g> kenÿerógween / ÿn
-tettee vona ewket .. Azonkezben
Anneera ffel ÿndwla es el hatalma
-zeek az deeg halalal . hogÿ azon
processio ÿarwan keth negÿween
emberek mwlanak kÿwe . De m-
ÿnd azon atal ees nem zeneek ÿn
-tenÿ az zeghen neepet . Istent ÿm
-adnÿ : mÿnd addeglan mÿg nem
az zernÿw halal meg zenneek es

{236b}
Wr isten ew velek ÿrgalmass-
agot tennee / Mÿkoron az processiot
el veeghezteek vona . ottan az zent
Iambor . el akara fwthnÿ az va-
rasbol . De nem tehetÿ vala nÿlw
an . mert mÿnd eeÿel nappal órÿ
zÿk vala az kapwkat ew erette /
hogÿ kÿ ne mehethnee / De mÿnd
azon atal ees . el valtoztatwan
ew rwhaÿaat nemÿnemew aros
neepektw̋l meg nÿeree hogÿ egÿ
fenekes kadban kÿ vÿnneek ew-
-tet / mÿnt azert az meg leet vona
ottan az pwzta erdóre fwta es
ott az serw̋ben es wdwkban kez-
de lappangoznÿ / Mÿkoron kedeeg
nagÿ zorgalmatossaggal keresneek
Egÿ zeep fenes tÿzes kew laab
yeleneek meg ew feÿe feleth
azon helÿen hol ott el bwtth
vala . kÿn egÿ be rekeztet ÿambor
meg lataa . hogÿ az mennÿeÿ zent
Angÿalok lee zalnak vala . es ffel
mennek vala .. es azon keppen
harmad nap wtan : oda menwen
mÿnd az sok neep . fogaak meg
es azonkeppen az papasagban ffel
emeleek ; De mÿkoron mÿnd azon
atal meeg az degh halal Roma-
ssagot gÿettrenee . egÿ hoswetÿ
ÿnnep koron . processiot es letaniat
zerze . es paranchola ÿarnÿ mÿnd
az varas kerw̋l : es az processionak
elette hagÿaa azzonÿwnk zÿz ma
rianak kepeet hordoztathnÿ . mÿ
kenth zollÿaak . kÿt meeg reghen
zent lucacz ewangelista ÿrth
wala ; kÿnek zÿne elót vala ho-
wa fordoÿttÿaak vala . az dógle
-tes egh mÿnt / az serw fÿsth .
wgÿan el fwth vala . es az
egh tÿztan marad vala . Es az
eghben az edes zÿz marianak
kepe elóth . az zenth Angÿalok ez
eedes vÿgassagos enekleest enek-

{237a}

[[]]

{237b}

[[]]

{238a}
Zarandok kÿnek az ezÿsth talczat
adaad . kÿt teeneeked anÿad kÿldet
vala . eetekkel tellÿes . Annak oka-
-ert nÿlwan twggÿad hogÿ az nap-
-twl foghwa . mÿkoron te azt enne-
-kem adaad . valaztot teghed wr ist
-en az ew egÿhazanak feÿedelme''e
es peter apostolnak wtanna ÿaro
wawa lennÿ .. Monda zent
Gerger p̄pa . honnan twdot te azt
hogÿ wr istennek az akarattÿa
Monda ewnekÿ . mert en ew an-
gÿala vagÿok . es mastan enghe
-met valaztot tehozÿad . hogÿ tee
ghed meg otalmazzalak . Es en
atalom vala mÿt keerz . mÿnden
ben meg halgattassal . ezeketh
meg mondwan ottan el enÿe
-zeek elóle / Tórteenek egÿ ÿdóben
hogÿ <egÿ> Traÿanos chazaar . egÿ nem
-ÿnemew Hadban sÿetetesseegghel me-
-nne kÿnek lowa hataan ÿlween e-
leÿbe kele egÿ ezwegÿ azzonÿallat
sÿrwan / es monda . keerlek hogÿ az
en ffÿamnak vereet kÿt artatlan .
meg óleenek . ÿteellÿed meg : Mÿ-
-koron Traÿanos chazaar . eremesth lett
vona raÿtta . chak hogÿ egheessegben
meg ternee az hadbol .. Monda az
Azzonÿallat . kÿ tellÿeseÿtÿ be az the
fogadasodat ennekem .. ha te az hadba
meg <halal> halandaz . Monda . kÿ
ennekem wtannam leezen .. Monda
mÿt haznaal az teneked . ha mas .
teend ennekem ÿgassagot : Monda az
chazaar . semÿt / Monda az azzonÿallat
Nem de ÿob lezen teneked ha enn
-ekem ÿgazat teween . erdemeet we-
gÿed honnem masnak haggÿad . Azt
halwan az chazaar kegÿelmessegre ÿn
-dwltateek . es le zalwan lowa ha
-tarol . wgÿan ott meg ÿtelee az
artatlan werth : De mÿert ez azzo
-nÿallathnak ew ffÿat : ólte vala
meg . Azon traÿanos chazarnak
ew / ffÿa lowa labawal megh
nÿomtathwan az wczÿan . Adaa
az ew ffÿaat az azzonÿallathnak
ffÿa helÿet / nagÿ sok kazdagssaggal .

{238b}
Annak Wtanna Imaran sok ÿdók el
mwlwan Traÿanos chazarnak . hala
la wtan ; Bodogssagos zent Gergel .
papa . Traÿanos pÿaczÿan el menne
es ez eellÿen kegÿelmes ÿteeletÿnek
ÿgassagos voltarol meg emlekózót
vona . ÿwta zent peter apostolnak
egÿhazahoz . Es ez eellÿen kegÿes
embernek <el> vezedelmes votan
nagÿ sÿrasth teen . es kenÿergesth
Azon eeÿel meg ÿelentee wr isten
ewnekÿ mondwan .. ÿme be tellÿe
seÿtettem az te kerelmeesedet : Es tra-
ÿanosnak erekkee valo kennÿaat
meg enghettem . De towabba . ez ee-
lʼʼentw̋l meg tarczad magadat . hog̋
vala melʼʼ karhozteert ne kenÿereg̋
EEth kÿlemb kÿlemb zent doctorok
sok keppen zolnak . mÿkeppen az lehe
-teth hogÿ az karhozot ember . istennek
ÿrgalmassagaat erdemlette : Rÿwide
-den azth veeghezÿk : hogÿ mÿerth
az veeghetetlen ÿrgalmazo wr isten
mÿndeneket twd es ÿsmeer . mÿ
-nek elette lenneenek . ÿol twdaa .
azt <h> ew feelsseeghe hogÿ ÿew
-endóre lenne ólÿ hÿw zeretew
zolgaÿa kÿ ew erette ÿmadna es
kÿnek kerelmeeseet be kellene tell-
ÿeseÿtenÿ . Azert nem adaa ew
reea . veegh keppen . az erek karho-
zathnak . sentenciaÿaat . De megh
tartaa az ew zent ÿrgalmassaga-
-nak bewseghes voltawal ; mÿnd
addeglan zenwedween az pokolnak .
kennÿaat . mÿglen az ew zeretew
zenthÿ ew erette ÿmadna / kÿnek
ezen vÿlagon Bodogssagos zent
gergel . papa nem mwlataa el
erdemeet : mert wr istennek aka-
rattÿabol wgÿ monda ewnekÿ
wr istennek kówetÿ Azt mongÿa
azt wr isten mÿert az karhozth
eert kenÿergeel : valaz'' ez keth
dolog kózót . Awagÿ pwrgatoriomba
keth napÿg gÿettressel . Awagÿ mÿg
eelz ezen vÿlagon . kÿlemb kÿlemb
testÿ beteghseegheket zenwegÿ -

{239a}
Azth halwan bodoghsagos Zent Gergel
es megh gondolwan mÿnd az ezen
vÿlaghÿ kenth . mÿnd az mas vÿla-
-ghÿat / <I.> Inkab valaztaa . ezen vÿ
laghÿ nÿawalÿaat / Annak okaerth
mÿgh eele kÿlemb kÿlemb betegh
-seghóket zenwede / kÿkról eggÿk episto
-laban megh emlekózÿk rola mond-
-wan / olÿ nagÿ kózwenbe es faÿdal-
-makban gÿettretem mÿndden na-
-pon hogÿ meegh ez vÿlagghÿ eele
-tem ees keen ennekem : Naponked
el fogÿatkozom . es chak az halalnak
orwossagat fohazkodom . De sem eel-
hetek . sem halhatok : Mÿnee sok
chodaak es melto dolgok lettenek
wr Istentw̋l . meeg eeleteben ees /
sok vona mÿnd elówe forgatnÿ
Mÿkoron azert wr Istennek akara-
-ttÿabol . bÿrtta vona az papassagot
tÿzen harom eztendeeg :. haat hona-
-pÿg es tÿz napÿg . Es mÿndden
lelkÿ ÿozagos mywelkódettel tellÿes
vona . meg zabadoÿtaa ewtet az
wr ez <vygy> vÿlaghÿ keenból es
vewee kÿ ez gÿarlo eelethból .
Azon ÿdóben mÿkoron ÿrnanak vala ./
wr zÿleteeseenek wtanna . hath
zaaz . hath eztendóben / Foca . Rom
-aÿ Czazarnak wrasaga alath .-
Mÿnemew nagÿ chodakat . es remeen-
-leseketh tett . es tezen az ew zenth
halalanak wtanna / az ew zent erde
-meert . wr Isten . sok vona rolok
meg emlekóznÿ : kÿkból menee .
nagÿ dÿchósseghe / erdeme / es hatal-
-massaga hÿw̋ nepeknek . seghedel-
-meere . menn̋eknek . zent orzagaban
meg ÿsmertettÿk az ew zent eeletee
-nek tekelletes voltabol : kÿt mÿne
-kw̋nk ees aggÿon Atÿa fÿw zent
lelek Erekkẃl erekkee Amen .

{239b}
Zent Benedek Ap-
athnak Inneper-
ó̗l :-
Ez maÿ Zenth Innepnek Epistolaÿa
megh vagÿon ÿrwan ennek elette
zenth Anthal napÿan
Ez maÿ zenth ewangeliomot kedeeg .
ÿrtta meg zenth Lucach ewange
-lista ewangeliomrol zerzet kenÿwe
-nek tÿzen kettód rezeeben / Es leen
eredetÿ Azon ÿdóben mÿkoron Idwe-
zeÿtenk vona harmÿncz egg̋ ezten-
-dós emberseghe zerent ; es eztendó-
nek forgasa . zerent mÿ ÿdóben esÿk
Zent Marghÿt azzon napÿa / Ezen
ewangeliomnak elette wgÿ ÿr ezen
zent lucacz . Monda Iesus ew zent
tanoÿthwanÿnak . Ne akarÿatok
felnÿ . kÿsded nÿaÿ . mert kellet az .
tÿ mennÿeÿ zent Atÿatoknak . tÿ-
nektek Adnÿ Az mennÿeknek orza
gaat . Ennek wtanna kówethkózÿk
ez maÿ zenth ewangeliom :-
Ezen zent Innepn-
-ek Ewangelioma
AZ ÿdó̗ben m-
-onda Iesus
ew tanoÿth-
-vanÿnak . le
gÿenek az tÿ
ehotok ffel ewedezwen : es
eeggew zewethnekek tÿ ke-
-zetekben . es tÿmmagatok
hasonlatosok ew wrokat
varo emberekhez : mÿkoron

{240a}
Haza terÿen az menyekzek-
bó̗l . hogy ha mÿkoron haza
ÿewend es zerghetend : azon-
-nal meg nÿssaak ewnekÿ
Bodogok az olÿ zolgaak : kÿ
-ket mÿkoron . haza ÿewend
az wr . vÿg̋azwan talaland .
Bÿzon mondom tÿnektek /
hogÿ ffel ó̗wedzÿ ennen magat
es le telepettetÿ azollÿanok
-at : es el menwen . zolgaal ew
-nekÿk . Es ha az mas ÿdew
korban ÿwend el : Awagÿ
ha az harmadÿgban : meg az-
-on vÿg̋azasban talalangÿa
ewket . Bodogok az ollÿan
zolgaak . Azth kedeegh twgg
-ÿatok : Mert / ha twdnaa az
chalados ember . melÿ hora-
-ban az orw̋ el ÿewne . bÿzo
-nÿawal vÿg̋azna es nem .
hadnaa megh asnÿ az ew
hazaat : Tÿ ees azert legÿe
-tek keezek . mert melʼʼ hora-
ban ÿng̋en sem aloÿttÿatok
embernek ew ffÿa el ÿew .-
Ez maÿ zent ewangeliomot magÿa
-razwan Bodogssagos zent Gergel .
doctor wgÿ mond .:-
Ez maÿ zent ewangeliomnak lechke-
-ÿeet zerelmes atÿamffÿaÿ . kÿ mÿnd
ÿol ertÿ / De hogÿ . Annal ees nÿlwan
valo legÿen . rÿwÿdeden lassok meg
ÿghenkeed . hogÿ se az twdatlanoknak
se az twdosoknak ne legÿen nehez .
Mÿert az zent ewangeliom elezer
arrol emlekózÿk / mÿt teegÿenek
azok kÿk az testÿ tÿztassagot meg
akarÿaak tartanÿ / ówedezÿetek ffel
wgÿ mond az tÿ ehotokath : az az .

{240b}
Lÿraÿ Miklos doctornak mondasa
zerent . mÿnd lelkÿet . mÿnd testÿet
az az mÿnd embernek elmeeÿeben
valo gonoz gondolatokat . mÿnd .
testeeben valo gonoz ÿndwlatokath
Melÿ vezedelmes Indwlatok . az fÿr-
ffÿwnak agekaban tamad . es azzo-
-nÿallathnak ehaban zÿletÿk . kÿról
wgÿ monda wr Isten Iob p̄riaka-
-nak zolwan . Az ew ereÿe ew .
ehaban vagÿon . Es ew eressege
ew hasanak agekaban vagÿon .
Wgÿ mond azert zent Gergel .. Akko-
ron ewedezzek ffel . az mÿ ehwn-
-kath mÿkoron az testÿ gonossagot .
tÿztassaghnak tartassawal megh
ehnÿttÿek : De mÿert ÿghen kÿsded
ÿo gonoz nem tennÿ : De annak fe
lette ÿozagos mÿwelkódetekben ees
foglallÿa ember ennen magaat .
Azert mongÿa az zent ewange-
liom / Es eeggew zewethnek lee-
gÿen tÿ kezetekben ; Az az hogÿ
ÿo mÿwelkodetnek mÿatta . mÿ
Atyankffÿanak baratÿnknak ÿo
Idwesseeges peldat mwtasswnk .
kÿról wgÿ mond Idwezeytenk
ffeenlÿenek az tÿ vÿlaghtok embe-
reknek elettek .. hogÿ lassaak az
tÿ ÿo mÿwelkódettóket . es dÿcher-
-ÿeek belóle az tÿ atÿatokat kÿ m-
-ennÿekben vagÿon / Azert ez
kettew kózót / wr Istennek / eggÿk
az masÿknaal kÿl nem kellemetes
Hogÿ ha kÿ ÿollehet . ÿot mÿwel-
kódÿk . De maga az gonossagot sem
haggÿa el .. Awagÿ kÿ bator zÿz
legÿen .. De semÿ eegÿeb ÿo mÿ-
welkódetben ennen magat nem
foglallÿa / De ha mÿkoron mÿnd
az kett ÿoot be tellÿeseÿtendÿ / Az
ollÿannak eegÿeb nem zÿkseek
hanem hogÿ zenetlen az mennÿor
zagra ÿǵekózzeek // Es semÿ bÿnnek
gonossagawal magaat ne haggya

{241a}
Megh ferteztetnÿ . Es semÿ ez
vÿlaghÿ olÿ dologban magaat ne
foglallÿa . ha meeg tÿztesseges vo-
-na ees . kÿwel az ÿo mennÿeÿ ÿ-
gekózetet es zandekot meg keeslellʼʼe
Se ez vÿlaghÿ hew dÿchóseghet
ne keressen . De mÿnden remen-
-segeet az edes Idwezeÿtew Iesus-
-nak ÿewetelÿben vessee /-
Azert mongÿa az zent ewangeli
-om . hasonlatosok legÿetek az olÿ
emberekhez kÿ ew wraat var-
ÿa haza ÿewnÿ az menÿekzó
ból : Az edes wr Iesus akkoron
meene az menÿekzóben . mÿkorō
ffel tamadwan hallottaÿbol . es
ew zent orzagara ffel menwen
az mennÿeÿ zamtalan zent ang-
-alokat . ew hozÿaa eeggÿeseÿtee
kÿ akkoron teer meg . mÿkoron az
nagÿ ÿteleth napÿan mÿndeneknek
latasara meg ÿelenÿk ; Akkoron
kedeeg mondatÿk zergethnÿ . mÿkoron
betegsseeghnek mÿatta az halalnak
horaÿaat ezewnkbe hozÿa / kÿnek
ottan meg nÿttÿok az aÿtoot . mÿko
-ron eremest / es zerettel varÿok es
semÿt nem felewnk kÿ mennÿ ez
vÿlaghbol Azert mongÿa az zent
ewangeliom . Bodogok az oly zolgak
kÿket mÿkoron el ÿewend az wr
wÿgazwan talal // Akkoron azert
vÿgaz . mÿkoron ember az bÿzon vÿ
lagossaghnak tekeentetÿre ew lelkÿ
zemeÿt nÿthwan tarttÿa // Vÿgaz .
kÿ mÿkoron azth . tarttÿa teteme-
-nÿeewel kÿt hÿzen hÿtÿwel /
Vÿgaz . kÿ ew tewle mÿnden rest-
-seghnek es twdatlansagnak seteth
-segheet kÿwe rekeztÿ / kÿról wg̋
mond zent paal apostol . Ebregg̋e
tek ffel ÿgazak / es ne akarÿatok
veethkóznÿ / Esmeg wg̋ mond .
Ideÿe ymaran mÿnekw̋nk mÿ al-

{241b}
mwlbol ffel kelnewnk // Wgÿ
mond towabba . az zent ewangeliom
Bÿzon mondom tÿnektek / hogÿ ffel
ówedzÿ ennen magaat : Es le telep-
ettetÿ az ollÿanokat / es el menwen
zolgal ewnekÿk / Az az . meg fÿzetÿ
ewnekÿk mÿndden erdemmel es
erekkee nÿwgodalommal az erek
dÿchósegben : kyról meg wgÿ mōd
Idwezeÿtenk Iesus . Es el ÿewnek
nap kelettról es nap nÿwgattrol
es le telepednek Abrahammal es
ÿsaakkal es Iacobbal menÿeknek
orzagaban ; Akkoron kedeeg elegheÿt
meg . mÿkoron az ew fenesseghes
bodogsagawal . be tellÿeseÿt . Es mÿko
-ron az emberseghnek zemeelÿeeben el
ÿewend az wtolso ÿteelettre . meg
ÿelentÿ ennen magaat az ÿoknak
eremekre / kÿt Annak wtanna meg
lattÿok ew zent felsseghes es dÿchó
seghes Istensegezerent ees :-
Az wtan teezen zeep ÿnteesth es ta-
nwsagot Idwezeÿtenk az zent ewan-
geliomban mondwan . elówe hozwan
embernek mÿnden Ideÿt / ha el ÿew-
-end az elessew . awag masod awaǵ
harmad ÿdónek koraban es ollÿan
keppen talaland : bodogok az ollÿan
zolgaak : Az elsew ÿdó germekseeg .
kÿt ha ember bÿnnel kÿl atal ha-
gand . meg talallÿa az wr istent .
Masod ÿffÿwsaag :/ Harmad . allapat-
nak ÿdeÿe <harmad> Negÿed veen-
-seegh : vala mÿnemew elkóczben em-
ber ez ÿdóket el mwlattÿa azon-
keppen vezÿ haznaat . peldat vethw
-en annak wtanna . mÿkeppen kellʼʼen
embernek tennÿ . Mert ha twdnaa .
az chalados ember . mÿkoron az orw
el ÿewne . bÿzonyawal vÿgazna
es nem hannaa . az ew hazaat meg
asnÿ : Ty ees azert azonkeppen legÿe-
tek kezek merth nem twggÿatok melʼʼ
horaban embernek ew ffÿa el ÿew .
kÿnek mÿnd ew halalanak ÿdeÿn
Vala kÿ addÿglan ÿot tehet haznaat
vezÿ / ha nem teÿend towabbaa semÿ
ÿdeÿ . sem tehetsseghe rrea nē lezen . Am̄ ./

{242a}
Imaran el kezdetik
zent Benedek Atÿ
anknak eelethe .
Dÿchóseges zent Benedek atÿan
-knak ew tekeelletes es zenthseges
eeleteet . mÿndden Regulas neepeknek
peldaÿokra : zerzette es ÿrtta megh
Bodogssagos zent Gergel papa .
mÿnt hÿwebben es ÿgazban lehe
-tet nagÿ sok Iambornak bÿzon
bezede . wtan . hÿre newe halvan .
kÿlemb kÿlemb choda teetele lath-
-wan / kÿnek ew regulassagabol
wgÿ mÿnt mÿndden zerzetesek sok
keppen valo eresseeghet . es eeletek
nek mongÿaat vetteek .-
Tamada kedeeg ez zent ember azon
ÿdóben . mÿkoron xp̄us Iesus zyle
-tetÿnek wtanna ÿrnanak . Neegÿ
zaaz . hwzon heet eztendóben
Ez zent zerzet mÿnden zerzetekn
-ek elette valo . ÿollehet voltanak
annak elette ees Baratok pwzta-
ban lakozook . De senkÿnek newe
-zetÿ raÿtok nÿchen . Annak wta
-nna . reghen . Ezer Noczwan <neg̋>
<...> neegÿ eztendóben tamada
Az neema baratoknak zerzetek
karthwsÿaban / Annak wtanna
esmeg reghen <annak wtanna>
<Tamada> . Ezer zaaz hwz ezten-
-dóben tamada . Az bodogh azzon
zerzete . premonstratensium . Az prepost
zerzet : Annak wtanna . lassan
lassan mÿnd az teb zent zerzetek
wr Istennek zent <.> malazttÿa
mÿat . Es az zent Iamboroknak
teekelletes es eress eeleteknek mÿ
-atta : Az aldot wr Istennek erek
dÿcheretÿre . ew lelkeknek ÿdwess
eghekre . Es sokaknak kówethseghekre /

{242b}
Hala azert Az felwl megh
mondot ÿdóben . egÿ tÿztólendew
eeletw̋ ember . mÿnd malazttal
mÿnd newezettel . Benedek az az bo-
dogh . kÿ mÿnd ew kÿsded g̋ermeksee
ghetw̋l foghwa ween erkeczet hor
-dozwan . es mÿndden ez vÿlaghÿ
zeplósegtw̋l meg otalmazwan az ew
elkócheet / Mÿ<..>koron azert ÿollehet
ez vÿlagon eelne testhzerent / es
<mÿkoron> mÿndenre zabadsaga vona
mÿnd azon atal . meg wtalaa ez
vÿlagot . mÿnd ew chalardsagos
vÿraghÿwal egÿetembe / Es leen
tamadasa Nurssÿanak tartoma-
-nÿabol / Es ew germekseghenek ÿde-
-ÿn adateek oskolaban Romaban
Deakÿ twdomanra . De mÿkoron
lathna sokakat hogÿ kÿlemb kÿlemb
gonossag wtan ÿarnanak . ottan
wr Istennek malazttÿa zerent . meg
rantaa labat : az gonoz eelethnek
es twdomannak zokasÿrol . hogÿ
ew velók erekkee el ne vezne
Meg wtalwan azert ottan az
dÿakÿ twdomanth .. es el hagÿwan
mÿnd erekseegÿt / mÿnd ew attÿa
-nak hazÿ belÿ ÿozagokat : kÿwan
vala chak az wr Istennek zolgal-
-nÿ / Ez zent Embernek ÿollehet
mÿnden dolgaÿt en nem twdom
Zent gergel mondasa . De neegÿ
tanoÿthwanÿnak ew bezeedekból
ÿsmerttem kÿket mastan / ÿrok /
Mÿkoron azert ez zent ember .
pwztaban akarna mennÿ / az ew
daÿkaÿa . kówethnÿ akaraa ewtet .
mÿert ÿghen felette zeretÿ vala
ÿwtanak egÿ varasban kÿnek
Effede vala newe :. Es mÿkoron tÿz-
-tóssegben tartanak ewket . mene el
Az azzonÿallat . es azzomzeed haz
-naal keere egÿ tekenecheet hogÿ
kÿben gabonaat tÿztoÿtana . meg
órlenÿ : tórteeneek hogÿ mÿkoron
az aztalon hatta vona . lataa haat
lee eseth es kettee hasadoth .

{243a}
Mÿkoron azt latta vona az
azzonÿallat . nagÿ eressen kezde sÿr-
-nÿ raÿtta / Megh twdwan azth zēt
Benedek : nagÿon kezde ew ees raÿ-
-tta bankodnÿ . es ffel vevee az teke
-nechenek mÿnd kett rezeet es nag̋
sÿrassal ÿmaczagra adaa ennen-
magaat ; Mÿkoron ffel kólt vona
lataa haat . az tekenelche ollÿan
eeppen vagÿon mÿnt annak elette
es semÿ zegheesnek ÿegÿe ew raÿ
-tta nem tetzÿk / Ottan azert megh
adaa . az ew annÿanak . meg vÿgaz
-talwan ewtet . Ez dolog nÿlwan
leen mÿndeneknek . es nagÿob cho
-daert ffel fÿggezteek az egÿhaz
aÿtan nagÿob emlekózethnek oka
-erth : kÿ nagÿ sok eztendeÿglen ott
fÿgghet / Mÿkoron azert tÿztelnÿ
kezteek vona az ew Iamborssagan-
-ak okaert .. Az Isten embereenek
kedeeg semÿ nem kellene ez vÿlagÿ
hew dÿchóseeg : El wrózkodeeg ew
annÿatwl / es el fwtameek az pwz-
-taban tÿthkon ennen maga .. Es kez
de lakoznÿ egÿ too fenekben . mÿert
ott sok vÿz vona . Romasagtwl Neg̋
wen meelffelden ; Azon wton
mÿkoron fwthna . talalaa megh
Barath Iambor kÿnek Romanos
vala newe / Es meg kerdee zenth
Benedeket howa mennee / Es mÿ-
-koron meg ÿsmertte vona mÿnd
zandekaat Akarattÿaak : meg tartaa
tÿtkon nala ez dolgot es segheed
-seghe leen . Es ottan barat kapaat
ada ew reeaÿa / es meneere le-
het vala felóle zolgal vala ew
-nekÿ ew zÿksegheeben / Zent Be
-nedek azert egÿ kew zÿklanak
odwaban rekeztee ennen magaat
eÿel es nappal ÿmatkozwan es
beÿtelween es penitenciat tarthw
-an . Azonkeppen harom eztendeeg
ott eele chak az Romanos atÿanak
twdasara : kÿ nem mezze lakozÿk
vala egÿ Calastromba : Naponkeed

{243b}
Kedeeg vala . mÿt ew eeteleben el
enÿezthet vala : frater Benedeknek
az pwztaban eennÿ vÿzen vala .
De mÿert az isten embereewel zem
zembe ne mehet vala . mÿert wth
hozÿaa nem vala . felw̋l az kew
zÿklarol hozzÿw kótelen hoztta va-
la . az Cella eleeben le boczatanÿ
vala mÿt eennÿ vÿhet vala : az
kótelnek kedeeg alsso vegheere kótót
vala egÿ kÿsded chenghetw̋t kÿnek
zawara . zent benedek kÿwe ÿew
vala az cellabol es nagÿ Istenÿ
halaa adassaal meg eelÿ vala /-
De hamar valo napon Az agh ell
enseeg <bo> meg haboroÿtaa ez eellÿen
Atÿaffÿwÿ zerelmes vÿgaztalasth
es az chenghetw̋t wgÿ ÿtee az kew
zÿklarol egÿ nagÿ kewel hogÿ
ottan el tóreek . Annak wtanna
egÿ kewes ÿdew el mwlwan . meg
eeleghedween Az Iambor Romanos
Atÿanak eeleteen es meg fÿzetee
ewnekÿ zerelmes zolgalattÿaak az
erek bodogssagban . Annak wtāna
ÿeleneek meg wr Isten egÿ hosweet
Ÿnnepeeben . kÿ kÿlemb kÿlemb eet-
-keket zerzet vala ebedeere : mÿnt
ollÿan tÿztesseeghnek napÿan . Es
monda .. ÿme the tennen magadnak
nagÿ gÿenerw̋seges eetkeket zerzettel .
Az en zolgam kedeeg nagÿon ehezen .
Ottan az Iambor plebanus ffel kele
es kezdee keresnÿ az Isten embereet
az nagÿ sÿrew erdeken heegÿeken
es kew zÿklaknak odwaban . Mÿ
koron azert meg talalta vona . ele-
zer ÿmachagot teenek az wr Istēnek
es mÿkoron le ÿltenek vona . lelkÿ
edes bezeednek wtanna . monda .
az Iambor plebanos . kel ffel eegÿ
-ewnk ÿmaran . mert ma hosweet
napÿa vagÿon . es nem illik tee-
neked beÿtelned ; <ÿol> / felele ewne
kÿ es monda . ÿol twdom hosweet
vagÿon . mert teeghed erdemlettek
lathnom . Azt kedeeg zent Benedek

{244a}
Nÿlwan nem twggÿa vala ha
hossweet napÿa vona . mÿert tawl
lakozÿk embereknek ÿsmeretetÿtw̋l
Monda esmeg az Iambor plebanꝰ
bÿzonÿawal ez maÿ napon hoswet
Innepe vagÿon / azert nem ÿllÿk
teeneked beÿtelned : mert wgÿan ees
azert kÿldettem ede hogÿ az wr isten
-nek aÿandekaat egÿtembe megh
eellÿek / Megh aldwan azerth
az wr istent / eetelt veenek / es
Annak wtanna . az Iambor pleba-
-nos esmeg az ew egyhazahoz mee
-ne / Annak wtanna talalaak meg
az barom órÿzew paztorok ees . mÿ
-koron azert vala mÿnemew vadnak
aloÿtotaak vona . az nagÿ gazban
lakozwan semÿ tÿztósseeghet nem teez
nek vala ewnekÿ . Hol ott kedeegh
meg ÿsmerween . wr Istennek em-
-bereet . sokan Iarnak vala ew hoz-
-ÿaa lelkÿ tanwsaghnak okaerth .
es kÿmÿnd ennÿ es ÿnnÿa vÿzen
vala az pwztaban .. Annak wta
-nna egÿ ÿdóben mÿkoron ennen
maga vona . Nekÿ ÿeleneek . pokol
belÿ erdegh egÿ fekete choka kepe
-ben es kezde elette repesghettnÿ . mȳt
ha zÿlÿg vona // De mÿnt zent ke
rezthnek ÿegÿeet vetette vona / ottan
el mene . Es annak wtanna olʼʼ
nagÿ testÿ gÿarlosagos keseerteth
tamada reea . kÿt soha az aldot
ember ew eelteben nem erzetth
vala .. Es annera el hatalmazeek
raÿtta / hogÿ ÿmaran el akarÿa
vala az pwztaat . az zent eeletet
az ÿo zandekot akaratot : kÿt el
kezdet vala ; Azth lathwan az wr
Isten nem hagÿaa el az ew zolga
-ÿaat de lelekzerent meg harma-
-tozaa ewtet . az ew zent malazttʼʼa
-wal hogÿ meg ÿsmernee mÿnd
ennen magaat . mÿnd pokolbelÿ
erdeghnek keseertetÿt / Ottan azert
magaban terween . ottan az nagÿ
serew chalan kózzee . es tówÿsk kóz
zee meene / meró mezeÿtelend es

{244b}
Mÿnd addeeg forgataa ennenma-
gaat . kózte / mÿgh nem mÿnd talpatwl
foghwa werbe keweredneek . Es azon-
-keppen az nagÿ faÿdalomnak mÿa-
-tta megh ehnÿttee az gonoz kewan-
-saghnak langazo tÿzeet Az wr
Isten ees . az napsagtwl foghwa
wgÿ zabadoÿtaa meg ewtet az
testÿ nÿawalÿas gondolathnak zÿk
-raÿatwl hogÿ soha towabbaa mȳd
halalÿg sem bantotta // Ottan
azert / mÿnt meg zabadwlt vona
az vÿlaghÿ nÿawalÿas gÿarlosag
-twl leen mÿnden lelkÿ ÿozagok
-nak mestere es kÿ menween
az pwztabol : sokan kezdeeg ków-
ethnÿ lelkÿ tanwsaghnak ees
ÿdwesseghnek okaerth . es sokak
el haggÿaak vala ez vÿlagot es
ew tanoÿthwanÿ leeznek vala ./
Mÿkoron el hÿrhetet vona az ew
zenthseeges eelete / hallaak megh
egÿ Calastrombelÿ atÿaak . kÿknek
ew feÿedelmek ÿmaran kÿwe mwlt
vala ; es yeweenek hozÿaa eegÿe
-tembe es valaztaak feÿedelmee
kÿ ÿollehet ellent tarth vala ben-
-ne mondwan . zerelmes atÿamffÿ
-aÿ . twggÿatok hogÿ nem ffeer eǵbe
az en erkechem az tÿ zokastokkal .
Azert legÿen bekeseegtek benne /
De mÿkoron meg g̋eztetet vona .
eel vala az kalastromba az ew
ÿambor zokasa zerent es senkÿt
nem hagÿ vala feslet elkechben
eelnÿ . Azth lathwan az fraterek
hogÿ nem ÿarhatnak az ew gonoz
zokasok zerent . meg banaat hogÿ
feÿedelmewl vetteek vona magok-
-nak es gondolaak hogÿ megh
eetethnek ewtet . Mÿkoron tana-
chot tartottanak vona . adanak
meereghel egÿeleÿtet ÿtalth ew
nekÿ . Es mÿkoron az ÿwegh
pohaar borth eleÿben vÿtteek vona

{245a}
Mÿnt ollÿan feÿedelmnek
hogy az zerzethnek moggÿa zēnt megh
aldanaa .. Zent Benedek : kezee ffel
emelween zent kerezthnek ÿeg̋eet
vetee ew ree'a / Es az edeegÿ kÿben
az vezedelmes halal el enÿezteth-
ween az zent kerezthnek veteesere
ottan ÿzen keed tóreek . Ottan meg
ertee az istenes ember . hogÿ hala-
los ÿtal volt ew benne . Es ottan
ffel kelween monda . Meg bochassa
tÿnektek wr Isten Atÿamffÿaÿ
Mÿre akarattatok eellÿen dolgot
tennÿ en raÿttam . Nem de nem
mondam ee tÿnektek hogÿ nem
alkhatnaank meg eggÿwtt / eel-
-ween / Mennÿetek el es az tÿ
zokastok zerent keressetek tÿmagatok
-nak feyedelmet es lelkÿ atÿaat
Mert en nem lezek ÿmaran tÿ
atÿatok soha .. Ottan esmeg annak
elette lakozot pwztaban mene es
mÿkeppen zokta vala / lakoztaath
wr Istennek zent zemeÿ elót . ma-
gaban teree /-
Mÿkoron azon pwztaban lakozwan
sok lelkÿ ÿozagoknak tekeelletessee
gheewel / wr istennek zent malaztt-
-ÿa mÿat bel telth vona . es meg
bewesedet vona .. Es az ew ÿo hyre
newe / kÿ hÿrhetet vona .. Es sok ta
-noÿthwanÿ lettenek .. wr istennek
seghedseeghewel . tÿzen keth Calastro-
-mokat rakattata . kÿkben mÿnde-
-nÿkben tÿzen ket zam / baratokat
zerze wr istennek dÿcheeretÿre
Es ew magawal chak keweseth tar
-ta meg : kÿket teb es nagÿob tee
-kelletessegre akara ffel magaz-
-tathnÿ . lelkÿ ÿozagokban ; Wgÿ
anneera hogÿ meeg az Romaÿ dw-
-sok ees ewnekÿ horgÿaak vala
ffÿokat ÿo erkóchre tanoÿtanÿ . kÿk
kózzól valazta nala tartanÿ : hogÿ

{245b}
Ewnekÿ Zolgalnanak . Mawrosth .
es placidosth / Mauros mÿert hogÿ
ÿo eertes elkóczew vala . kówetÿ
vala az ew merstereet mÿnden
tekeelletesseegben / Placidos keedeg
meeg kÿsded germek ÿdót tarth
vala ; Vala kedeeg azon ÿdóben
ottan kózel valo Calastromban
kÿ nem alhat az karban Istenÿ
dÿcheerethnek ÿdeÿn : De mÿnt
Az fraterek ÿmachagra attaak vo
-na ennen magokat .: ottan kÿ mee
gÿen vala az egÿhazbol es kÿw̋l
bwdosÿk vala ; mÿkoron sok ÿtees
-nek wtanna . magaat meg ÿobboÿ
totta vona . vÿweek . zent Benedek
-nek / kÿt nagÿ eressen meg fedde
es az Calastromba kÿlde . De mÿ-
-koron harmad . wtan . meg azon-
keppen chelekódneek / esmeg meg
ÿzeneek zent Benedeknek / Ottan
monda / ÿm ennen magam oda
meegek . es meg feddem ewtet /
Mÿkoron oda ment vona : Az ve
-ternÿeet el veghezwen zokasok zēnt
kÿ mÿnd ÿmachagra tewe ennen-
magaat . meg tekeentee zent benedek
az fratert kÿ . meg nem maradhat
vala . az ÿmachagnak helÿeen . haat
egÿ kÿs fekete germek . kapaÿa allʼʼa
naal foghwa kÿ kezdee vonnÿ .
Monda zent Benedek / az ott valo
feÿedelemnek kÿnek pompeÿanos
vala . Es frater Maurosnak . Nem
de nem lattÿatok ee . kÿchoda az kÿ
ez fratert kÿwe vonzÿa . Monda-
-nak . Nem . Monda zent Benedek
ÿmatkozÿwnk hogÿ tÿ ees lath-
hassatok meg . kÿ wtan meegÿen
ez kÿ fwto frater . Mÿkoron ket
egheez napon ÿmatkoztak vona
Frater Mauros . erdemlee megh .
De az feÿedelem pompeÿanos
nem lathataa meg . Masod napō
az ÿmachagnak wtanna . meene

{246a}
Kÿ . es talalaa kÿw̋l . bwdoswan az fr-
-ateerth .. Ottan ffel fogataa . es egÿ ma-
-rok vezzewel meg veróghetee . Es az
naptwl semÿ kÿzleletÿ nem az feketee
g̋ermek mÿat . De mÿnden teekelletes
seggel meg marad vala az ÿmachag
-nak helÿeen / Es semÿ hatalmassagot
nem tehet vala raÿtta ÿmaran pok
olbelÿ erdeg : mÿnt ha ew vereteth
vona meg . az Isten embereetw̋l -
Annak wtanna egÿ napÿnapon tortee
-neek hogÿ az kÿsded placidos frater
mene <az> vÿz hoznÿ : mÿkoron meg
mereÿtenee az edeent le haÿolwan
ennen maga ees nÿakra eseek az
vÿzben / es ottan el ragadaa az vÿz-
-nek sebesseeghe . Es mÿkoron vona
wgÿ mÿnt egÿ lewesneere az zaraz
-twl / zent benedek . ennen hazool az
ennen cellaÿaban . ÿmathkozwan /-
ottan meg ÿsmeree zent lelek mÿ
-at az dolgot . es nagÿ kÿaÿtassal kez-
dee hÿwnÿ / frater Maurosth . mondw
-an . hamar sÿess Frater Maure /
mert az g̋ermek az vÿzben esett .
Oh <meg> meelÿ nagÿ chodalatos do-
-log kÿt soha zent peter apostolnak
senky nem hallot : Ottan frater
Mauros ott leen es aldomasth
keerween . Az ew zerelmes meste
-reenek parancholattÿara el fwta-
-meek . es az germeket kÿ von̋a az
vÿzból haÿanaal foghwa / Semÿt
ÿngen sem gondolwan ha felden
Awagÿ vÿzen ÿaarth vona .. Mÿ
-koron kedeeg az zarazra ÿwtoth
vona . magaban terween hata meghe
tekeente . es meg ÿsmeree az dolgot
hogÿ az vÿzen ÿaart vona . es
el chodalkodeek raÿtta / Azt hal-
-wan zent benedek . nem velee azt
az ew erdemeetw̋l lennÿ . De azon
fraternek hamar valo enghedelme
-sseenek velee lennÿ / hogÿ mÿert
Az Iambor frater Mauros ottan
enghedelmes volt vona . az ew
parancholattÿara / Az g̋ermek kedeeg
nÿlwan meg vallaa . mÿkoron kÿ .
vonÿattatom vala . az vÿzból felettem

{246b}
Latom vala az en lelkÿ atÿamnak
palastÿaat / kÿn nÿlwan ertetÿk hog̋
az ew zent erdemeenek mÿatta lett
vona az ollÿan ÿeles dologh ./
Az teb dolgaÿ . es choda . teetelÿ kózót
emlekózzÿw̋nk meg az ew zent hw-
garol ees . Dÿchóseghes zÿz zenth
Scolastica azzon / halwan az ew attÿa
ffÿanak es wranak . ÿo hÿreet ne
weet / es istenben valo zent eeleteet /
meneel vala hozÿaa ezdendónkeed
lelkÿ nemes vÿgaztalasnak es tan-
-wsaghnak okaert : <kÿrol> kÿhez kÿwe
ÿew vala hozaa ennehanÿ fraterrel
tanolʼʼ az kalastromtwl es ott zool be
-zeel vala ew velee . Idwesseegról wr
Istenról es az menÿeÿ dÿchósegról
es annak wtanna el tawozwan egÿ
mastwl bochw veetellel . kÿ mÿnd
nagÿ istenÿ eremel kalastromaban
megÿen vala / Terteeneek egÿ ÿdóben
hogÿ mÿnd az egheez napot istenÿ
es ÿdwesseeges nÿaÿas bezeedben
mwlattak vona el : es esthwe lee-
-ween wgÿan azon zallason veenek
eetelth ÿtalth / Es mÿkoron keesew esth-
-we ÿlneenek az aztal feleth . mon-
-Da az zent Azzonÿallat ew attÿaffÿ-
-anak .. keerlek teghed ne haggÿ el
enghemet ez eethzaka . magamnak
De zollÿẃnk bezeellÿw̋nk vala az me-
-nnÿeÿ dÿchóseegról / felele ottan ew
nekÿ mondwan / Mÿt zolaz zerel-
mes hwgom twdod ee hogÿ nem ÿllik
ennekem <es> sem vala meelÿ frater-
-nek cella kÿw̋l halnÿ / azert nem
tehetem keerelmeesedet / Azth halwan
az zent Azzon . Ottan azon aztalnaal
ew kezeÿt egÿbe kwcholwan . az aztal-
-ra <feÿeet> haÿtaa feÿeet . es ÿma
chagot teen az mÿndenhato wr isten
hez . es meg haÿtaa / mÿkoron ffel

{247a}
Zolgaÿ haza mehet<he>nek vala . De meeg
chak az aÿtoon sem leepheteenek kÿve
azth tewee akkoron az eedes keenÿ hwll
-atasnak hatalma es az zent ÿmachag
-nak ereÿ . hogÿ mÿnd az hatalmas wr
Istent meg engheztelee . mÿnd az terme-
-zetet el valtoztataa . Mÿkoron zent
Azth nÿlwan meg ertette vona . kez-
-de nagÿ banattal bozzonkodnÿ mon-
-dwan . Az mÿnddenhato wr isten
meg bochassa teeneked ÿo ez teeteme-
-nÿedet / mÿ okaert teed ezth ? M
-onda ewnekÿ . ÿme teeghed keerlek
es nem erdemleem hogÿ meg halgass .
Wr istent keereem es meg halgata
enghemet . Azert ha az kalastromba
akarz . mennÿ . meenÿ el ÿmaran /
es hagÿ el enghemet / Azert nem
kewe keetelem . eggÿw̋t maradanak
Es mÿnd azon eeÿel nagÿ eedes be
zeellesben maradanak . meg eǵmassal /
Masod napon . kÿ mÿnd Bolchw̋ vee
ween hazokhoz tereenek . Mÿkoron
harmad napra ÿwtottanak vona es
zent Benedek cellaÿaban ÿmadkozn-
eek ffel emelween ew zemeÿt az
menÿorzagra lataa az ew hwganak
zent scolastica azzonnak lelkeet . mÿnt
egy zeep galambot az eghen ffel .
mennÿ . wr Istennek zent orzagara
Ottan nagÿ erem̄el halaat adwan
az wr Istennek . meg ÿelentee az att
-ÿaknak hogÿ kÿwe mwlt vona ez
vÿlagbol . Ottan erette kÿlde . es az
zerelmes hwganak dÿchewseges
vÿtezkódew testeet azon koporssoban
teetetee / kÿt ennenmaganak zerez-
-tetet vala ; hogÿ kÿknek egÿ istenÿ
zerelmes akarattÿok vala . mÿgh
eeleenek Azonkeppen holtok wtan
ees mÿnd testel mÿnd lelekkel el
valnanak egÿmastwl -
Nem sok ÿdew el mwlwan annak
wtanna : Egÿ kalastrombol zoktak
vala ew hozÿaa yewnÿ . egÿ apathwr . es eg̋
Seruandos new fraterrel kÿ chak
ffel pap vala meeghen . hog̋ egÿ

{247b}
Mastwl lelkÿ Idwesseges naÿassa
got venneenek / mÿeert lelkÿ eede-
-sseeggel / mennÿeÿ bólchesseeggel es
zent leleknek malazttyawal tell-
-ÿesek valanak / Az ew istennek
zent orzaganak dÿchewsegheeról
nagÿ edesseeggel bezeelhethnek
vala ; mert / kÿt foghatando keppen
nem lathatnak vala .. awagÿ lel-
-kÿ fohazkodassal es edesseeggel kos-
-tolhatnaak / Mÿkoron egÿ napÿ
napon / ÿmaran esthwe lett vona
egÿ nemÿnemew toronnak felssew
reezeben meene ffel zent benedek .
Az alsso rezeeben kedeeg Seruandos
Dÿaconꝰ ffel pap . nÿwgoweek el .
Mÿkoron az fraterek mÿnd el nÿw
gottanak vona . Zent <kedeeg> Bene-
dek kedeeg ÿmathkozneek . es kÿwe
neezne azon toronnak ablakan . Es
a'' mÿndenhato wr istent kenÿer-
ghethnee / ÿme azonkezben . az eeÿelÿ
chendesseeghnek Ideÿn el tekente
es lata nagÿ fenesseeget le zalwan .
kÿ mÿnd az egheez eeÿ seteetsseget
meg vÿlagosoÿtaa . mÿnt ha napp
-al vona . Es mÿkoron azon chodal
-kozneek . lata nagÿ choda dolgot az .
nagÿ fenesseegben // kÿt annak wtan-
-na meg bezeellʼʼe az fraternek elót
Wgÿ lattatÿk vala ew zemeÿ elót
mÿnt ha . egÿ nap ffeenben . mÿnd
ez zeles vÿlagh eleÿbe hozatot vo-
-na . es mÿnd ez egheez vÿlagot .
meg latta vona / Es ez aldot ember .
mÿkoron ez latasban el amelkodot
vona . Lataa azon fenesseegben
kapwan belÿ German pÿspek
-nek lelkeet : sok zamlatan zenth
Angÿaloktwl menÿorzagra vitethnÿ
Ottan azert ez choda latasnak aka-
ra bÿzon tanoot keresnÿ : nagÿ ffel
zolwan kezde kÿaÿtanÿ . Seruandos
Dÿaconosth : kÿ azon toronnak alsso

{248a}
Rezeeben Nÿwgozÿk vala .: mÿko-
-ron ffel menth vona hozÿaa : ew ees
meg lataa . egÿ kewes reezeet az nag̋
fenesseeghnek / mert ÿmaran ffel ment
vala . az nagÿob reeze / Mÿkoron az
on chodalkozneek : zent Benedek : kez
dettewl foghwa . mÿnd veeghÿg
vota keppen meg bezeellee ewnekÿ
az nagÿ choda dolgot : Ottan azert
zent Benedek azon horaban el kÿlde
hogÿ meg twdnaak mÿnt vona .
dolga . az kapwan belÿ pispeknek . kÿnek
<dolga .> ew lelkeet menÿorzagra lataa me-
-nnÿ / Mikoron az kówet oda meent
vona . lataa haat kywe mwlt ez
vÿlagbol / Azt ees meg twdaak
hogÿ azon horaban mwlt vona
kÿwe . mÿkoron zent Benedek meg
ÿsmeree menÿorzagra ffel mennÿ /
Mÿnd ez eellÿen Istenÿ zerelmes
embernek sok zamtalan . <se> chodala-
-tos dolgaÿt . senkÿ be nem foghatt-
-ÿa / es meg sem ÿrhattÿa / Mÿne
-mew kedeeg nagÿ meelseeges belche
-seeg volt ewbenne / mÿnden meg
ÿsmerhetÿ : az ew regulassaganak
nemes voltabol : es statutom zerzee
-senek . mestersseges zerzeeseból /
AZon eztendóben azert mÿkoron kÿ
mwleek ez vÿlagbol . sok tanoÿth
wanÿnak meg ÿelentee ew kÿ mw
-lasanak napÿaat / Hatod nappal
azert ew halalanak elette . megh
asataa . az seerth .. Es ottan ereess .
few faÿdalom eseek ew reea .
Hatod napon vÿtetee magaat az
Oratoriomban : es mÿkoron wrw-
-nk Iesusnak zent testeet zent vee
-reet hozÿaa vette vona : kerw̋le
allanak az ew eedes zerelmes ta-
-noÿthwanÿ : kÿ kezeeÿt labaÿt / kÿ
edes zemeÿt . zaÿaat orczaÿaat app
-olgattÿaak vala nagÿ sÿrassal .
Es azonkeppen az edes ÿmachagnak
kózótte el bochataa az ew edes lelkeet

{248b}
Azon horaban : Mÿnd tawol va
look / mÿnd kózel valok sok ta-
-noÿtwanÿ almokban meg la-
-taak ez zent embernek kÿwe
mvlasaat /. Azonkeppen lattÿaak
vala . haat az ew cellaÿatwl
foghwa . mÿnd az menÿorzagÿk
nagÿ zeep wth vagÿon . kÿth
kÿlemb kÿlemb zeepseeghel be
vontanak . vala . es nagÿ feness
lampasok valanak mÿnden felól
kewrw̋le . es ÿg̋enesen nap kele-
-ttre vala ffel emelkódwen / kÿ-
nek felette aal vala egÿ tÿzte
-lendew fÿrffÿwÿ zemeelÿ : zeep
feeÿeer ótózetben : es monda .
azoknak kyt ez choda dolgot
lattÿaak vala : twggÿatok ee
kÿee ez wth :. kÿre reea felelw
een hogÿ nem twdnaak . monda .
Ez az zeep wth . kÿn ez maÿ
napon . <kÿn> az tÿztendó istennek
embere . Benedek . mennÿeknek
zent orzagara meegÿen . Ottan
azert meg ÿsmereek hogÿ zenth
Benedek kÿ mwlt vona ez vÿlag
-bol ; Es temetteteek el kereztóló
zent Ianosnak egÿhazaban . nagÿ
tÿztesseeggel . <hogÿ> hol ott napon-
-keed sok chodakat teezen wr isten
az ew zent erdemes voltaert . De
meeg az pwztaban lakozoo : wdw-
-ban ees chodaak leeznek . hol
annak elette penitenciat tartta
ha kynek erdeme es hÿtÿ azt
erdemlÿ . ew Idwesseegekre es
bÿneknek bochanattÿokra . kÿt
mÿnekwnk aggÿon Atÿa fÿw
zent lelek . Dÿchóseges zent har-

{249a}
Epistola :.: Ez maÿ zēt
epistolakat ÿrtta meg zent Isaÿas
proffeta ez elsóóth kenÿwenek tÿzen
eeggÿed reezeben / Az wtanna valot
heted reezeben kÿknek betewzēnt
valo magÿarssagÿ ezenkeppen va-
-nnak ?-
AZth mongÿa az
menÿbelÿ wr ist-
-en . Vezzew ta-
-mad .. ÿesseenek
gÿókereebó̗l / es
vÿragh ÿew ffel ew gyó̗kereeból .
es zaal ew reea wrnak zent
lelke // belchesseeghnek es ertel-
emnek lelke .. tanachnak es
ezesseghnek lelke : twdomann
-ak es kegyesseegnek lelke . es
bel teltÿ ewtet istenÿ feelelem
-nek zent lelke .. Nem ÿteel<.>
zem latath zerent / Sem fedd
valakÿt fÿleknek hallasa ze
-rent : De ÿteelʼʼ ÿgassagban
zeghenÿeket : es ffedd . kemeen-
-seghben / ez feldÿ eggÿegÿewk
-eert . Es megh very ez feldet
ew zayanak vezzeÿwel // Es
ew aÿakÿnak lelkeewel m-
-eg ó̗lÿ az kegÿetlent : Es lee
az ÿgassaag ew eehanak zo-
roÿtoÿa . es az hÿth ew ag̋e
-kanak ówedzetÿ :-
Epistola
AZ ÿdókben . Zo-
-la wr isten ak-
-az kÿralnak

{249b}
Mondwan .. Keer'' teeneked
chodaat wr Istentewl awag̋
pokolnak fenekeere / Awagÿ
menynek magassagara . Es
monda akaz kÿral /. Nem ke
-rek es nem keseertem az en
wramat istenemet : Es azt
halwan . monda zent Isaÿas
proffeta . Halgassatok azert
Dauidnak haza .. Nem de
nem kÿsded dolog ee tÿnek-
-tek . embereknek bozzwsagoso-
knak leennetek : mert bozzw
sagosok vattok az en istenem
ees ?. Annak okaert ym cho-
-da ÿegÿet aad tÿnektek enn-
enmaga az menÿbelÿ wr .
Isten / Mert ÿme zÿz mehee-
ben fogad : es fÿat zÿwl . es
hÿwattatÿk ew newe eman-
-welnek /. Vaÿat es meezet
eezÿk . hogy twggÿon gonozt
el tawoztathnÿ .. es ÿooth va-
-laztanÿ :-
Ewangeliom .
Ez maÿ Zenth Ewangeliomoth
ÿrtta meg Bodogssagos zenth
Lucacz ewangelista kenÿweenek
elssew reezeeben kÿnek betew
zerent valo magÿarssaga ezen
keppen vagÿon :-

{250a}
Az ÿdó̗ben : Kÿlde
-teek el Gabriel
archangÿal ist-
-entewl : galÿlea
-nak varasaban
kÿnek newe n
-azaret // ffÿrffÿwnak yeg̋zet
zÿzhez kÿnek Ioseff vala ne
-we dauidnak hazabol : Es
az zÿznek newe Maria
Es be menwen az angÿal
ew hozÿaa monda . Idwez
leegÿ malaztal tellÿes : wr
vagÿon te veled : te vagÿ al-
-dot azzonÿallatoknak keze-
-tte : Kÿ mÿkoron azth hallo
-tta vona : meg haborodeek
az ew bezedeen es gondollÿa
vala mÿnemew vona ez ke-
-zenet : Es monda az angÿal
ewnekÿ : Ne feelʼʼ maria m
-erth malaztot leltel wr isten
-neel // ÿme fogatz te meehed-
-ben .. es ffÿat zÿlz'' / es hÿvod
ew neweet Iesusnak : Ez na-
-gÿ leezen . es az mennÿeÿ fel-
sseeghnek ffÿanak hÿwatta-
-tÿk : es aggÿa ewnekÿ az wr
isten .. ew dauid attÿanak zek
-yt : es wralkodÿk Iacobnak
hazaban mÿnd erekkee . es az
ew orzaganak veeghe nem
leezen : Monda ottan m
-aria az angÿalnak . Myke-
ppen leezen ez . mert en ffÿrffÿ

{250b}
wt . nem ysmerók Es felelw-
-een az angÿal monda ewne-
kÿ : az zent lelek hozÿaad ÿew
es az felsseeghnek ÿozagos ereÿ
meg arnÿekoz teghedet : Ann-
akokaert ees : az zentsseeg kÿ
te tewled . zyletÿk hÿwattatik
istennek ffÿanak ; Es ÿme Er-
-sebeth az te rokonsagod . ew ees
magzatot fogadot ew mehee-
ben ew veesseegheeben : Es ez
honap ÿmaran hatod ewne-
kÿ // kÿ hÿwattatÿk magnal kÿl
mert semÿ dolog nÿnchen leh
etetlen wr istenneel // Es mon-
-da maria / yme wrnak zolga
lo leanÿa : legÿen ennekem
az the bezeedet zerent :-
Ez az dÿchew̋seges zent Nap kÿt wr
isten / proffeta mondasa . zerent kÿwalt
keppen teremte ez vÿlagon az zeb napok
kózót : Annak okaert mÿnddennek nag̋
lelkÿ erem̄el es zerelmes aÿo''tatossagal
kel ÿllenÿ es tÿztelnÿ : Mert ez maÿ
napon vonÿaa le ew zent meheben az
zepletelen zÿz maria . Atÿa mÿndenhato
wr Istennek zenth ffÿaat . az edes Iesust /
Ez maÿ napon / meez illatok mwtataa-
-nak az kemeen eghek . mert Atÿa
wr Isten le vethween ew hozÿank
valo nagy kemeenseges haraghÿaat
ÿrgalmassagot <hyt> hÿmte ez zegen vÿ-
-lagra / Ez maÿ napon eggÿesewlteteek
egÿbe Az kÿ ÿelenthetethlen Istenÿ
termeezet . emberÿ termezettel Az edes
zÿznek zepletelen meheben / Ez maÿ
napon Az zent Dauid kÿralnak nem-
zeteeból tamadot zeep . zÿz . valaztateek
hogÿ Istennek zent Annÿa lennee
Es menÿnek feldet . Aldot kyralne azzonÿa /

{251a}
Kÿ mÿ erettewnk Zenetlen esedezÿk
Dÿchóseges zent haromsaag wr Istennek
elette . Annak okaert nem ÿllÿk mÿne
kewnk ees ennÿ sok zamlalhatatlan ÿo
zagokrol el felethkóznewnk es halalat
lanoknak lennewnk : Mert ew mÿatta
eelhetw̋nk bekewel ez vÿlagon . ew mÿ
-atta tehetw̋nk ÿoot . ew atala eerdem
hetw̋nk malaztot . ew . mÿatta mehe-
-tewnk mÿ halalwnknak ÿdeÿn az
erek dÿchóseghnek orzagara ees :-
Mÿndennek elette azert kel mÿnek
-w̋nk mÿnden Ayo''tatos zerelmetessegel .
gondolnÿ mÿnemw nagy meltosagos leen ez
maÿ zent kózónet . Azzonÿẃnk zÿz
mariahoz . ÿelessen ez harom dolgok
-bol . Elezer . Isten felól . mert mÿko-
-ron meg gondoltta vona wr Isten az
ew teremtet allatÿt el veznÿ erekke
es mÿnd ez egheez emberÿ nemet
el karhoznÿ : meg kenÿerw̋le raÿtta
Es ÿrgalmassagra remw̋lween : gon-
dolaa hogÿ meg zabadoÿtanaa erdeg
-nek keenos kóteleeból . es nagÿ ha-
-ragbol kÿwel el vetette vala ew
zÿneenek elóle Adamnak es ewa-
-nak bÿneÿeert mÿnd ez vÿlagot kÿre semÿ wtat nē
leele eegÿebet : zent Bernaldnak mō-
Dasa zerent hanem hogÿ ennen ma-
ga el ÿewne es ez gÿarlosagos ha
-lando bÿnes testhnek termeezetÿt fel
vennee / mÿert az ew felsseeges istenÿ
termeezetÿben zenwedeesre . melto es
alkolmas nem vona . Annak okaert
zÿlethnÿ akara zepletelen zÿztw̋l . bÿ-
-nes embernek magabol . hogÿ mÿnden
bÿneket melto lenne meg bochatanÿ
Ez eellÿen nagÿ istenÿ dolgot / tanachot
es zerzeest . Akaraa tanacholnÿ es kóz-
-lenÿ Atÿa mÿnden wr istennek bólche
-sseege / ew zent Angÿalawal .. es .
Adamnak zepletelen magzattÿawal
Az edes zÿzesseeges zÿz mariawal /
hogÿ be telneek az ew edes zenth be
zeede kÿt reeghen zent Isaÿas proffe
-tanak zaÿa atal meg hÿrdetet va
-la . ez vÿlagra mondwan . az en gÿe-
-nÿerw̋seeghÿm embereknek ew fÿa
-ÿwal vannak / kÿn ertethnek Iesus
es maria / Annak wtanna mÿnden

{251b}
Istenÿ zent malaztban eelew hÿwek
kÿk meltan mondatthnak Istenÿ ÿgass
-aag zerent valo . teremtet embernek
ffÿaÿ / kÿk az erek dÿchewsegre kezde
-ttewl foghwa valaztatosok . az wr ist
-entw̋l / De mÿert / meeg az ÿol eelew
neepek ees nem mehetnek vala ist-
-ennek zent orzagara . Azt banaa
meg az edes Iesus / azt bozzwalaa meg
hogÿ az ew zeretóÿ . az ew hÿweÿ
es taghÿaÿ ; ew vele nem lehethnek
vala . nem vÿgadhatnak vala : keze-
-reÿteteek hogÿ . ennen magaat meg
alaznaa ew eerettek . testet venne
es halando lenne . latando lenne /
es az ew zent halalanak mÿatta
az erek dÿchewseegnek wtaat kÿt
ember el teeweztet vala ; meg ke-
resnee es ember ffÿaÿnak megh
zerzenee // Ez eellÿen nagy zereteth
-nek gherÿedetes zabadssagarol ÿr-
-wan zent pal apostol . Effesombeliek
-nek ÿrth leweleenek masod rezeeben .
wgy mond . Az mÿndenhato wr isten
kÿ nagy kazdag ew veeghetetlen ÿrg-
-almassaga zerent / az ew mondhatath
lan nagÿ zent zeretetÿból kÿwel mÿn
keth zerete / mÿkoron meg holtwnk vo-
-na bÿnbe . meg eelezte mÿnket az ew
zent ffÿaban wr Iesusban cristusban
hogÿ ÿmaran mÿndden eeletw̋nk es
mÿnden nÿaÿassagwnk / mennÿekbe
legÿen es ne ez felden . oda ÿg̋ekóz-
ÿw̋nk oda vagÿogÿwnk / mert ÿm-
-aran nÿnchen ez vÿlagon meg ma-
-radaswnk . kÿról wgÿ mond zenth
Agoston doctor atÿank . Emberÿ allath-
nak ew teremteesenek / oka / es veege-
zetÿ : az erek <dy> bodogssagnak dÿchó
seghe / az okaert teremtet / az vegre
teremtet . wgÿ mÿnth ennen magatwl
az wr isten / Mÿnd ez eellÿen dol-
-gokbol . hogÿ az ew zent teremteethÿ
el ne vezneenek kezereÿteteek . ez
maÿ napon Azzonÿwnk zÿz maria-
hoz ew zent Angÿalaat kÿldene . Es
meg ÿzennÿ Adamnak leanÿanak
merth el ÿettenek az ÿdók . mÿkoron
es mÿkeppen / Isten ez vÿlagot meg valtanaa /

{252a}
Es Pokolbelÿ erdeghnek bÿrodalma
bol kÿ zabadoÿtanaa / es ezen emberÿ
gÿarlo termeezethnek bÿnes testhnek
zemeelÿeben . ewtet az ew wrasaga-
bol le eÿtenee es mÿnden hatalm
-aat meg tórnee . mÿkeppen az reghÿ
proffetaak ÿewendew keppen meg pro-
ffetaltaak vala .-
Imaran lassok meg mÿkeppen ÿewe
Istennek zent Angÿala Azzonÿw̋nk
zÿz mariahoz ./ Rÿwÿdeden mÿke-
-ppen zent doctorok zolnak rola .
Ez eellÿen Istenÿ dolgokat wgÿ mÿnth
az zent proffetaknak kenÿwókben va
gÿon meg ÿrwan . Azzonÿwnk zÿz
maria gÿakortaa olwasta vala . an-
-nak okaerth ÿol hÿzÿ vala . es var-
ÿa vala nagÿ edes aÿoÿtatossaggal
es kewannÿa vala tellÿes zÿwel le-
lekkel hogÿ ha az ÿdóót eerhethnee / hog̋
mÿwel eremesth akarna zolgalnÿ
az zepletelen zÿznek mÿndden zÿkse
gheben .:. De azth nem twggÿa vala
mÿmodon lenne . mert sem ÿrasban
nem olwasta vala . sem zent angÿal
-twl nem ertette vala .. mÿkeppen lehet-
-ne hogÿ termezethnek felette Isten
emberree lenne / es zÿz zÿlethnee
Ennen magarol kedeeg semÿt ÿngen
sem veel vala . hogÿ ew lenne az
Istennek valaztot Annÿa / hanem chak
hogÿ Annak Alazatos zolgalo leanÿa
lehetne / es lathatna . testÿ zemeÿwel
az edes mennÿeÿ magzatot .-
Mÿkoron azert ez maÿ napra ÿwtot
vona . es . ez eellÿen istenÿ dologrol
gondolkodneek : Az wr istennek zent
angÿala . kÿwel gÿakortaa bezeel vala .
nagÿob fenesseeggel es rettenetesseggel
nekÿ ÿeleneek / es mÿkeppen el vala
valazthwan zent haromsaag wr isten
tanachabol . az kówethseeget azonkeppen
kÿ ÿelentee mondwan . Idwez leegÿ
malaztwal tellÿes wr vagÿon te veled /
Azth halwan az eedes maria meg rette
-ne mÿnd az zent angÿalnak latasan .
mÿnd az istenÿ Idwezlethnek nagÿ vo-
-tan . Annak wtanna mÿkeppen egÿ-
massal bezeellettek nÿlwan meg vag̋on
ÿrwan az zent ewangeliomnak [] rezeben /

{252b}
Ez zent Idwezlethnek meltosagarol ker-
dees tamad zent doctorok kózót hogÿ
ha mÿndden Idwezlethneel meltob le-
gÿen ee ? Nekÿk azt mongÿaak . hogÿ
nÿnczen meltob Idwezlet mÿnt Idwezeÿ-
-tenknek Idweletÿ . zent Ianos ÿrtta
meg [] . mÿkoron ffel tamadot vona wr
Iesus halottaÿbol mondwan . pax
vobis . bekeseeg hozÿatok : mert ez Id-
-wezlet Zent Agoston doctor atÿank
nak mondasa .. nÿnchen nagÿob kezensee
ges ÿo . emberÿ nemnek Idwessegeere
mÿnt az zent bekeseeg . kÿt wr Iesus
zerze . Isten kózót es embernek ffÿaÿ
kózót kÿról teb magÿarazaasth tettewnk
hosweet nap wtan valo vasaarnap .
kerezttÿen zent doctorok kedeeg kÿk ez
maÿ zent ewangeliomot magÿarazÿaak
sok okokkal bÿzonoÿttÿaak / hogÿ mÿwel
enneel meltob es nagÿob kózónet es
Idwezlet nÿnchen . kÿwel . wr istennek
akarattÿabol . az zent Angÿal Idwezlee
ez maÿ napon Azzonÿwnk zÿz māiat
Elsew : ok : meltosagos hatalmassag . mert
elezer zerezteteek es ÿzenteteek el .. az
egheez zent haromsagnak tÿtkos tana-
chabol . zent Angÿaltwl .. Masod ok
Az zolgalathnak meltosagos volta .
mert semÿ teremtet allatot nem valaz-
tanak reea . hanem . az mennÿeÿ fel-
-ssew kar belÿ zent Angÿalth ./ Harmad
ok . az Idwezlet zemeelnek nag̋ssaga
kÿ leen az edes zÿz maria . Negÿed
ok az Idwezlethnek chodalatos volta .
kÿben elezer kÿ ÿelentetÿk az zeple-
telen zÿznek artatlan volta ; mÿko-
-ron azt mondaa . Idwez legÿ ; mert
az ÿghe Aue idest sine ve dicitur
ÿaÿnaal kÿl valonak mondatÿk /
mert fordoÿthwan az elsew ewa
anÿanknak neweet . kÿ ÿaÿnak
Es keserw̋seeghnek annÿanak mag̋a-
-raztatÿk / Azzonÿwnk zÿz maria
kedeeg . Istenÿ malazthnak es aldomas-
-nak zent Annÿanak hÿwattatÿk
Mert a'' meelÿ athkot be hoza
ez vÿlagra . azt az zÿz maria kÿwe
rekeztee / es aldomast hoza helÿette

{253a}
Annak okaert mondaa Masodzor . ma-
lazttal tellÿes . kÿn az ertetÿk hogÿ so-
ha az edes zÿz maria . bÿnbe . es bÿnes
nem volt : De koronkeed wr istennek
elette kellemetes volt / es malaztos
Harmadzor . kÿ ÿeletetÿk az ew meeg
ez vÿlagon valo nagy dÿchewseges
volta . mÿkoron azt erdemlee hogÿ
Istennek ffÿanak zent Annÿa lenne /
hol<t> ott azt mondaa az zent angÿal
wr vagÿon te veled : zent agoston
doctor Atÿank hozÿaa teezÿ . mÿnd
elmeedben / lelkedben ; es mehedben /
Negÿedzer kÿ ÿelentetÿk az ew kÿw-
-althkeppen tÿztóletes volta ; mondwan
Aldot vagy te azzonÿallatoknak kó-
-zette // ennen vett fondamentom zerent
newezetet . maganak . hogy mÿnden
hÿw̋ kerezttÿenek bodog azzonnak
newezÿk es hÿwÿaak / Ewtód oka
es meltosaga az zent Idwezletnek
mert mÿnden rendbelÿ kózónethnek
zeer tartasa ewbenne leelettetÿk
Akar ember dÿcheerÿe az mennÿeÿ
-eket akar ez vÿlaghÿakat / annak
okaert mÿnden felól meltossagosnak
ÿteeltetÿk /-
Pelda Ez zent Idwezlethnek
Idwesseeges ÿozagarol ellÿen peldaat
ÿr zent Anselmus doctor : Vala
egÿ ÿdóben / egÿ ember / kÿ azzonÿwnk .
zÿz marianak zeretetÿeert : mÿnden
napon . chak Aue mariat olwas .
vala ; Terteeneek zarandoksaagh
ÿarnÿ mennÿ / mÿkoron egy vadon
erdóre kewlt vona . fogaak megh
ewtet az tolwaÿok : gondolwan
hogÿ peenz vona nala .. megh óleek
ewteth . es temeteek el az wthfelón
es az zarandok ÿstapoth ÿteek le feÿee
fólóth emlekózettre : ÿdóÿartaba
Az azÿw estap azzonÿwnk ma-
-rianak erdeme . mÿat meg fogo-
-neek es nag̋ zeep lesten ffa leen
ew benne / mÿkoron azon el mennee
egÿ pÿspek / tekeente ffel az fara
es lataa haat az fanak lewelen

{253b}
Mÿnd aue maria vagÿon meg ÿr-
-wan ; el chodalkozwan raÿtta . kerdee
meg azon lakozoo neepeket mÿ dolog
vona / Es meg ÿelenteek ewnekÿ az
dolgot / Azth halwan el amelkodanak
raÿtta es ottan az Iambor pÿspek meg
asattaa az seerth . es ÿme nagÿ chodanak
chodaÿa / tellÿesseeggel eppen talalaak
az zarandeknak testeeth . fekw̋nÿ az ko-
-porssoban / es az nagÿ fanak gÿekere
haat zaÿaban vagÿon kÿnek lewe-
-leen az Aue maria vala meg ÿr-
-wa .. Ottan meg ÿsmereek Istennek
malazttÿabol hogÿ az ember . ew eel-
-teben gÿakortaa olwastha . az Aue
mariath : Es dÿchereek Az wr istent
es Azzonÿwnk mariat . ez choda
dologh lathwan ; Es annak wtanna
az zeghen hÿw kereztÿenek gÿakorta
mennek vala azon herre es azzonÿ-
wnk marianak erdemeert sok ÿrgal
mat tezen vala wr isten . az zegen
neepnek zÿkseeghe zerent : Mÿnd
ez eellÿen dolgokbol ÿsmertetÿk meg
meelʼʼ meltosagos legÿen ez zenth ÿd-
wezleth . wr istennek es azzonÿwnk
zÿz marianak meel kellemetes . zegen
bÿnes Adamffÿaÿnak meelÿ ÿdwess-
-eeges . kÿt mÿnekwnk ees nÿerÿen
az edes zÿz Anÿ maria .-
Towabbaa valo tanwsagh
-nak okaert lassok meg mÿne-
-mew zenthseeges eelethben eelth ez
vÿlagon . az edes Istennek zent Annÿa
mÿnek elette Atÿa wr istennek zent
ffÿaat ew zepletelen meheben fogad-
-naa : De hogÿ nÿlwabban ezewnkbe
vehessek / Doctoroknak mondasok
zerent tÿzen keth regulaat talalha
-twnk . Annak ÿsmeretÿre kÿkben
mÿndden zenthseeges eeleteet meg
ÿsmerhettÿek : kÿknek harmaath
fondamentom zerent talallÿok meg
az zoltaar kenÿnek xxxiij <...>
reezeben / harmaat . aranzaÿw zent

{254a}
Ianosnak mondasÿ kózót magÿarazw
-an az zent ewangeliomot / Harmaath
Zent Bernald doctornak mondasÿ kózót
es wtolso harmaat : Zent Gerger es
Rikhardos doctoroknak mondasÿ kózót
Mondam hogÿ az elsew harom regulat
kÿket azzonÿwnk zÿz meg tarta mÿnd
ew kÿsded ÿffÿwsagatwl foghwa ..
az zoltaar kenÿnek Az felewl meg
mondot helÿeen / hol oth zent dauid
emlekózween az mennÿeÿ zent eelet
-tról zent lelek mÿat wgÿ mond
kÿ vagÿon olÿ ember . kÿ eeleteth
kÿwan . es zereth ÿo napokat lath-
-nÿ / Az wtan ennen maga reea
feÿezÿ . es wgy mond . <Teer el az>
Terÿen el az gonossagrol . es teeg-
-ÿen ÿooth . keressen bekesseeghet es
abban eellÿen -
Az ÿgaz zenthseegnek azert elssew re
gulaÿa / hogÿ ember terÿen el az go-
nossagrol . az az . mÿndden bÿnth meg
wtallÿon es ellene allÿon / mÿre mert
mÿndden gonoz veetek ellenkódÿk az
ÿo eelethnek / es az menÿeÿ bodogsag
-nak / Mert wgÿ vagÿon meg ÿrwan
zent Ianos latasarol valo kenÿben /
Semÿ fertelmes be nem meegÿen az
wr Istennek zent orzagaban / Ez elsew
regulaat nagy tekeelletesseggel meg tartaa .
az edes zepletelen zÿz maria kÿ soha
nem vethkózót sem halalos keppen . sē
bochanando keppen . mÿkenth zent doct
-orok vallÿaak / mert mÿnekokaerth
meeg ew foganattÿatwl foghwa tellʼʼes
volt Istennek malazttÿawal . semÿ
bÿnnek helÿe . ew benne nē volth .
Masod regula . mondatÿk lennÿ mw-
kalkodasnak nehesseegeben / mert wg̋
zent dauid ꝓptha . Es teegÿ ÿot : kÿról
wgÿ mond zent Gerger doctor . kewes
ÿo embernek <go> chak gonozth nem
tennÿ . De annak felette ÿoban fog-
-lallÿa ennen magaat / Ez masod regulat
ees meg tartaa nagy zorgalmatossaggal
mert mÿnd ew tellÿes eeleteet ez vÿ
-lagon reendelee eeÿel es nappal ÿo
zagos mÿwelkódetekben / azert soha
ewtet senkÿ nem latta . resthseegben
es twnÿassagban hewolkodnÿ : De ne
-ha kezÿ mwkaban foglalta ennen ma-
gaat

{254b}
Neha ÿmathkozot . Neha Zent Irasth ol-
-wasoth . Neha Istenÿ . es mennÿeÿ zent
gondolatokban foglalta ennen magaat .
Neha halaa adasban . es kenyergesben / es
egÿ horaat sem hagÿot el mwlnÿ ÿo
zagnaal kÿl / Ezenkeppen mÿndennek
ÿo pelda volt ez vÿlagon .. mÿnt kellÿen
eelnÿ Idwesseeg zerent .-
Harmad regula mondatÿk haborwsag
ban valo bekeseeg tartaass : Azert mon-
ggÿa zent . Dauid proffeta . keress bekesee-
ghet : mÿnemew kedeeg hazna legÿen
zent Iacab apostol . kÿ ÿelentÿ lewelee
nek elssew rezeeben .. mert az bekess
-eegnek tekeelletes dolga vagÿon / zent
Gerger meg wgÿ mond . Az zenteknek
es ÿo eeletw̋ neepeknek . ez vÿlagon
valo Iambor eeletek : nÿomorwsagok
nak zenwedeeseeben ÿsmertetÿk meg .
Wrwnk Iesus xp̄usnak mondasa ze-
rent Bekesseeg zenwesben tarttÿatok
az tÿ lelketeketh . Ez nemes ÿozagh-
nak ees regulaÿaat nagÿ egheezzen
meg tartotta az eedes zÿz maria /
Mert az ew bekeseeg zenwedeeseet semÿ
gonossaag meg nem gÿezhette . wgÿ
olwastatÿk ew rola hogÿ . ÿollehet nag̋
bozzwssagot zenwedet legÿen az bÿne-
sektw̋l es az gonoz Sÿdoktwl . ew
edes zent ffÿanak keen zenwedesekoron
De mÿnd anne nÿomorwsagnak ÿdeÿn
Sem felelth chak egy bozzw bezedet
ees erette / kÿ zenwedhet ennel nagyo-
bat ez vÿlagon ? soha senkÿ : foghÿa
kÿ foghattÿa : ha kÿnek a'' Iesus māia
keel tanwllÿa . es tarcha meg ez regulat .
Ÿmaran ÿarwlwan az maas rend-
ben valo harom regulanak zenthssee-
ges tanwsagara . wgÿ mond Aranÿ
zaÿw zent Ianos . magÿarazwan zent
Mathe ewangelistanak ewangeliomat
Harom kÿwalt keppen valo dolgok
vannak kÿk ezen vÿlagon . kÿk az
mennÿeknek orzagara meltowaa .
teeznek . es meg zentelnek emberth .
Elssew eró̗ss testÿ lelkÿ tÿztasaagh
Masod ÿozagos mÿwelkódethnek bew
-seeges volta ; Es az ÿo teetemeenben
zenth lelek malaztÿanak ÿelen vota /

{255a}
Zer tartaas zerent Negÿed zenthsegh-
-nek regulaÿa / meg tekeellettetÿk zÿw̋
nek . es gondolathnak . tÿztta kewans-
-agaban . hogy embernek ew zÿwe
es elmeeÿe . semÿ ez vÿlaghÿakath
semÿ testÿeketh . semÿ . el mwlandokath
ne kÿwanÿon : kyben az ew tÿztha
lelkÿ zerelme meg ferteztesseegh
kÿról zent Isaÿas proffeta wgÿ mond
wr Istennek zawaat zolwan / kenÿwe
-nek elssew rezeeben : Mosoggÿatok
meg . legÿetek tÿztaak . hannÿatok el
mÿndden gonoz gondolatot en zemeÿ
-mnek elóle / Meg wgÿ mond w-
-rwnk Iesus az zent ewangeliomba
zent Mathe ÿrtta meg kenÿwenek
ewtód rezeeben . Bodogok az tÿztta
zÿw̋ek . mert ewk <mert ewt> megh
lattÿaak wr istent zÿnról zÿnre
oh meelʼ nagÿ meltosaag ez ha ember
ezeeben . meelʼʼ kÿnnÿen meg ÿsmer-
hetÿ mÿnden ember ewbenne ha
ÿdwesseegnek helÿeen vagÿon awag̋
nÿnchen : wgÿ <rola> mond rola bo-
doggssagos zent Agoston doctor atÿāk
Mÿnden ember . ollÿan Istennek e-
-lette / mÿnemew zeretet vagÿon ew
benne / Ha feldet zeret ; haat feld
Ha a menÿorzagot zeretÿ haat me-
-nÿorzagh . Ha Istenth zeretÿ : ha ist
-en : kÿról wgÿ mond zent Dauid
az zoltar kenÿbe : zent lelek mÿat
En mondam . mert mÿnd istenek
vattok . Ez nemes zent Regulaat meelʼʼ
nagÿ zorgalmatossaggal meg tartotta
legÿen . az edes zÿz maria / meg ÿsm-
-erhettÿtek zent Amborws doctornak
bezedeeból mondwan / Mÿ lehet
nemesseb . az istennek annÿanaal ?
Mÿ lehet fenesseeghesb . ew nalanaal ?
kÿt az erek mennÿeÿ fenesseegh
meeg kezdethnek elette enen maga-
-nak valaztot ? Mÿ lehet tÿztassa
gosb ewnalanaal . kÿ xp̄us Iesusth .
mÿnden fertelemnel kÿl zÿlthe /
merth mÿnd . testeeben . mÿnd elmeeÿe
ben tÿzta . es zepletelen vala ; Semÿ
hamÿss chalardsaggal zele ew tÿzta
gondolattÿaak meg nem homalÿo-

{255b}
Soÿttaa / Meg wgÿ mond . koronkeed
ÿo es tÿzta gondolattal ÿar vala ./
zÿweben Alazatos vala // bezeedeben
eertess : lelkeeben bólch // zolasaban rÿ-
-thka / zent ÿrasban tanwsagos / kezÿ
mwkaban zenetlen foglalatos / zem-
-eermes bezellesben / chak az wr
istent zorgalmatos vala keresnÿ .
es tellÿes zÿwe zerent zerethnÿ / ÿme
azert zerelmes atÿamffÿaÿ meelÿ tek
-eelletesseggel es pelda zerent eelt az e-
des zÿz maria ezen vÿlagon ees . Semÿ
Isten ellen valo dolog nem leelette-
teek ew benne . mÿg eele ez vÿlagon
Ewtód zenthseeghnek regulaÿa vag̋on
az ÿgaz es zenth ÿgekózetben vetteth
-ween . Ha ember mÿnden dolgaban
regula . es mood zerent akar eelnÿ /
reea kel ÿgekóznÿ / reea kel neeznÿ
mÿ leezen az veeghe . wgÿ ÿsmerÿ
meg ha ÿo . awagÿ gonoz . ha ÿdw-
-esseeges awagÿ . karhozatos / erról m-
-ongÿa zent Amborus doctor . az olÿ
ÿmachaag wr istennek zemeÿ nem
kellemetes . kÿre ember nem ÿgÿe-
-kózÿk / mÿkoron ÿmathkozÿk / merth
azt sem twggÿa mÿt mond . azth .
sem twggÿa mÿth keer istentewl .
Bel vagÿon ÿrwan az tórwen ken-
ben es ; mert wgÿ mond az wr isten ÿn-
-kab neezÿ es vezÿ . az ÿgÿekózeteth
honnem az teetemeenth : Az okaert m-
-ongÿa zent paal apostol : vala mÿ dol-
got teeztek . mÿndent wr istennek dÿ
cheeretÿre tegÿeetek / Ez aldot zent regu-
laat ees nagÿ zorgalmatossaggal meg
tartaa az eedes zÿz maria . Mert semÿ
ben nem akartaa magaat foglalnÿ
hanem honnan wr isten dÿcheerteth
neek . mÿkent zent Amborus doctor
mongÿa :-
Hatod zenthseegnek regulaÿa . vag̋on
vettethween Az vÿgaztalo zent lelek
malazttÿanak eeleseeben es nala tar-
-tasaban . Kezenseghes zent doctoroknak .
ÿg̋enlew vallasok . hogÿ soha ember
meg nem zentóltethetÿk hanem chak
zent lelek malazttÿanak ótlese mÿat

{256a}
De hogÿ semÿ ÿooth ne tehessen ember
Istennek malazttÿanaal kÿl wgÿ mond
rola zent <Cora> korintombelieknek
ÿrth masod leweleenek harmad reze
-ben ; Nem vagÿwnk eleghek chak
valamÿt gondolnwnk ees mÿ ma-
gwnktwl . wgÿ mÿnt mÿ magwnk
twl / De mÿnden tehetsseegewnk az
wr istentewl vagÿon / Azonrol az
tórween kenÿben meg wgÿ vagÿon
meg ÿrwan / Hogÿ meeg az wr ist-
-ennek zent parancholattÿaat sem tart
hattÿa senkÿ meg : malazthnaal kÿl
Azert vetteteek kÿ Adam . es ewa pa-
radychombol . Azert vetteteek le lucip̄
ew angÿal tarssÿwal menÿorzagh
-bol . hogÿ wr istennek malazttÿanak
ellene veethkózeenek / Azert ember
sem mehet oda . zent malaztnaal
kÿl . Ez eellÿen edes zent malaztot .
Az eedes zÿz maria soha el sem vez-
-tette . De mÿndenkoron tellyes volth
zent malazttal . mÿkeent az zent an-
gÿal zaÿabol hallook az zēt ewanᵇᵃ /
Imaran ÿarwlwan az harmad
rendben valo zenthseghes regulanak
tanwsagara . kyról zent Bernald em-
lekózÿk . Es zerzerent heted .-
Heted zenthseeghnek regulaÿa . eetel-
ben ÿtalban valo : meertekletes eelet
Wgÿ vag̋on erról meg ÿrwan az
tórwen kenÿben . Az torkossaag semÿ
mēnÿeÿ dolgot nem haagÿ embern-
-ek gondolnÿ / menewel ÿnkab sem
tennÿ . Ezenról emlekózÿk wrwnk
Iesus az zent ewangeliomba zenth
Lucach ÿrtta meg kenÿwenek hwzon
eeggÿed rezeeben .. Oÿÿatok tÿ maga-
-tokat hogÿ az tÿ zÿwetek meg ne ne-
hezw̋ltessenek meg torkossagal es re
zeghsseeggel .. Zent peter apostol meg
wgy mond : Atÿamffÿaÿ ÿozanok le
gÿetek . es vÿg̋azÿatok . mert az tÿ
ellenseegtek kewrw̋letek forgolodÿk
keresween kÿt meg marhasson . Ez
ellÿen ÿozansaghnak regulaÿaat az
edes zÿz maria nagÿ meertekletesse
ggel meg tartotta . mÿkent zenth
Amborws doctor ÿrÿa hog̋ soha ew
termezetÿnek felette soha nem eelth .

{256b}
Nÿolczad zenthseghnek regulaÿa va-
gÿon . az tÿzta zent zeretethnek gherÿe
-detessegheben .. Az bÿzon zereteth olÿ
nagÿ ÿozaag . hogÿ semÿ ewnalanal
kÿl nem haznos . Sem hÿth . Sem rem-
eenseeg / Sem ÿgassaag . Sem eegÿeb ÿo
teetemeenÿek . embernek Idwesseghere
Bodoghsagos zent Bernald . doctor wgÿ
mond / hogÿ mÿnden leleknek zenth-
-seeges volta . meerettetÿk zeretethnek
menee voltahoz . wgÿ hogÿ ha nagÿ
zeretetÿ vagÿon haat nagÿ ennen maga-
ban ; ha . kÿsded / kÿsded / ha semÿ
zeretetÿ nÿnchen / <ha> Semÿ / Ez zent
ÿozagot mÿnere tartotta legen az edes
zÿz maria . meg ÿsmertetÿk az men-
-nÿeÿ zent magzathnak zÿleteesen /
Ha senkÿ azt nem erdemlette men-
-nÿen felden : mÿth az aldot zepletelen
zÿzeknek es zÿzesseegnek zent ānÿa
azert Istennek wtanna . senkÿ sem
mennÿen / sem felden . sem volth .
sem lezen . nagÿob zent az edes zÿz
es zerelmes Anÿa marianaal -
Kÿlenczed zenthseegnek regulaÿa
vagÿon : teekelletes alazatossagnak
fondamentomaban . kÿt ennen maga
wrwnk Iesus meg bÿzonÿwnk az
zent ewangeliomba zent lucach ÿrta
meg . Vala kÿ ennen magaat meg
alazÿa . ffel magaztatÿk / zent Gerger
es zent hwgo pispekek wgÿ mag̋a-
razÿaak vala kÿ mennel ÿnkab
eeth magaat . meg alazÿa . Annewal .
ÿnkab nagÿob lezen menÿorzagban
Mÿnere ezt ees Az zÿz maria meg
tartotta leg̋en . az ennen zaÿa atal
zarmazot zent ÿgheekból meg ÿsmer-
hettÿek / mondwan : Mert meg tekeen-
-tee wr isten az ew zolgalo leanÿanak
alazatossagaat ; Annak okaert mondnak
ÿmaran enghemet bodoghnak mÿnden
nemzethseeghek : ÿme zerelmes atÿam-
ffÿaÿ mÿnemew zent dolgoknak mÿ
-atta kereste az eedes zÿz maria az
zenthseeghnek meltosagaat ; es mÿkeppē
zerzeth peeldaat ÿo eeltre : mÿnden
menÿorzagra aÿo''tozo neepeknek

{257a}
Negÿed Zenthseeghnek regulassaga
kó̗wethkó̗zÿk ; kÿról . zenth Irasbelÿ
zent doctorok .. Rikhardos zent Bern /
zent Gergel . wgÿ mondnak ; zerzerent
ymaran kówethkózÿk tÿzed regula
az az . atÿaffÿwsaghnak Idwesseeghes epp
-ewletÿ . awagÿ vÿgaztalasa : es masnak
ÿo peldaat adnÿ : masth ÿora ÿntenÿ
masnak ÿo tanachot adnÿ . masth ÿora
tanoÿtanÿ . masnak zÿkseegheben ÿe-
-len<nÿ> lennÿ : masth ÿgazgathnÿ . es
meg tantoroÿtanÿ / Mÿnd ezekról
wgÿ mond zent Gerger : Annee halar
ra <az> melto az ember . meenee gonoz
peldaat gonoz tanwsagot . gonoz eeletet
wtanna valoknak haag̋ : Az edes zÿz
mariarol soha kedeeg nem olwassok
semÿ ÿrasban . hogÿ masth meg tan-
-toroÿtott vona . De vÿzon ellen vala
kÿ latta . es ÿsmertte : mÿndennek ÿo
pelda volt . es Idwesseghes vÿgazta-
laas : az ÿo halaa adasnak zokasa ees
ew tewle zerzetteteth : Deo gracias / kÿ
-nek ees zokasa vala . mÿnden dolog
wtan halaat adnÿ wr istennek
Tÿzen eeggÿed zenthseeghnek regula''a
mondatÿk . mÿnden lelkÿ ÿozagokban
valo ekósewlees : Erról wgÿ mond zēt
Gergel doctor . Nem eelegh Idwezw̋lew
leleknek gonoz nem tennÿ . De annak
felette ÿooth teegÿen : Merth ha az
wr isten adot ÿorol es malaztrol za
mot veeznek . haat az resthssegeerth
ember el karhozÿk / Megh wgÿ mōd
nem eelegh embernek chak egy ÿozag
ban eelnÿ . ha Idwezwlnÿ akar : De sok-
ban / es mÿndenben . hogÿ hogÿ mÿn
den bÿnnek ellene alhasson . Annak
okaert az zÿz maria mÿnden ÿozagok
kal tellÿes vala . mert semÿ bÿnnek
zÿkraÿa ewbenne helt nem lelhete /
Tÿzen kettód zenthseghnek regulaÿa
az wtolso veeghÿg meg maradasnak
rendeeben vetteteth / Wgÿ mond rola
zent Gerger doctor heÿaba kezd . es te-
zen ember . vala ÿoth . ha az veeghe
zetÿnek elette el haggÿa . De kÿ az
yoban veghÿg meg marad az Idwezw̋l

{257b}
Wgÿ mond wr Iesus az ewangeliomba
Azerth mongÿa zent Bernald doctor ees
hogÿ chak azoknak ÿg̋eerte wr isten az
erek dÿchóseeghnek erdemeet kÿ az ÿo-
ban veghÿg meg marad ; Mely zent
-seghes regulanak tekeelletessegheet az
edes zÿz meelÿ eghezzen meg tartotta
legÿen mÿnd halalÿg : Az ew zenth
seeghes erdemes volta meg mwtattʼʼa
Ÿme azert hol vannak az nemes lel-
kÿ regulaak . kÿkben az edes zÿz māia
rendólee az ew eeleteet ez vÿlagon /
Pelda .-
Vala egÿ ÿdóben egÿ Aÿoÿtatos zemeelʼʼ
kÿ zenetlen kerÿ vala ew ÿmachaga-
ban az zÿz mariaat hogÿ ewnekÿ meg
ÿelentenee . mÿnemew dolgokon . es mÿ
keppen ÿmatta az wr istent ez vÿla-
gon eelteben . Es mÿnemew ÿozagokert .
erdemlette ew az nagÿ zenthseeghet :
Meg halgataa ewtet az edes zÿz māia
es nekÿ ÿelenween . monda . Mÿko-
ron meeg en kÿsded valeek . EEffelÿ
koron en ffel kelók vala . es az tem-
plomba menwen . ezek valanak az
keerelmeesÿm . Elezer . hogÿ az wr
isten adna ennekem olÿ malaztot kÿ-
nek mÿatta az ew zent paranchola-
tÿt be tellÿeseÿthetneem / Es mÿndent
zerethetneek kÿt ew zeret . Es mÿndent
gÿwlólhetneek kÿt ew gÿlewl -
Masodzor hogÿ wr istent mÿndennek
felette / es baratomat az zent aka-
rattÿa zerethneem . Harmadzor hog̋
az lelkÿ ÿozagokban . Alazatossagban
bekeeseg tartassban . kegÿessegben . tÿzta
sagban ; haznalhassak es ew zent zÿ-
-ne elót kellemetes lehessek : Neg̋ed
-zer hogÿ eerhethneem az ÿdót . mÿ
-koron az zepletelen . zÿlnee az Istent
es ez vÿlagnak meg valtoÿaat
es erdemleneek ewnekÿk kegÿes zol-
galatot <tenhem> / tehetnem : De mÿkoron
azt ennekem enghette vona az wr isten
Az wtan nem keerttem hanem halaat
attam naponkeed az wr istennek raÿta
Ewtódzór . hogÿ mÿnd ez zeles vÿla-
gon valo teremtet neepet tarchon meg
wr isten az ew hÿw̋ zent zolgalattÿa-
ban . Wgÿ monda esmeg annak

{258a}
Wtanna Hogÿ mÿnden istenÿ malaztot
es mÿnden lelkÿ ÿozagot . Az kÿwalt
keppen valo meg zenteleesnek malaz
thtÿanal kÿl . kÿwel enghem wr isten
zeretet . Nem kÿsded mwkanaal kÿl
keresghettem .. De zenetlen ÿmachag
gal . es gherÿedetes kÿwanatossaggal
meelÿsseeges Alazatossaggal . es aÿo''
tatossaggal . Nagÿ sok sÿrassal es
kenÿhwllatassal . es . testÿ gÿettrelem
-mel eerhettem ennÿ sok ÿonak
tekelletesseeghere /. Azth meg mond
-wan el enÿezeek elóle az zÿz mā
es ewtet nagy lelkÿ edesseegben .
hagÿaa . Es mÿg eele nagÿ aÿo''ta
tossaggal zolgalaa az zÿz mariat
Mas pelda wgÿan ezenról
Vala egy zeghen ózwegÿ azzonÿ
allat es valanak ewnekÿ keth kÿs-
ded zÿz leanÿ / Mÿkoron az anÿa
hallotta vona predicacioban . Azzo-
nÿw̋nk zÿz marianak ez vÿlagon
valo eeleteet / Ezeeben vevee es az
ew peldaÿa zerent kezdee az kÿs
leanÿokat azon ÿozagokra tanoÿtanÿ
hogÿ az zÿz marianak peldaÿa zēnt
eelneenek / Es mÿkoron az zÿz maria
nak oltara eleeben vÿtte vona ewket
Aÿanlaa nekÿ az ew ket zÿz leanÿat
mondwan En zenthseeges azzonÿom
ÿme ez en keth zÿz leanÿmat kÿk
az te eeletednek peldaÿa zerent eel-
-nek te zenthseegednek adom ees
aÿanlom . ez napsagtwl foghwa the
leegÿ ewnekÿk Annÿok es otalma
-zoÿok . Es annak wtanna nagyob
aÿo''tatossaghnak bÿzonsagaerth fo-
gaa az leanÿoknak kezeÿt es tew-
-ee az zÿz maria kepeenek kezÿben
es haza meeneenek . Es azon nap
wr istennek zent angÿala mene ha
zokhoz egy zeep ÿffÿw kepeeben es
vÿn zaaz ghera ezÿstet ewnekÿk
hogÿ az ew zeghenseegheket taplal-
hathnaak vele es ne kezereÿtethnee
-nek hazankeed ÿarny . Es hogÿ gond
naal kÿl zolgalhatnanak az ew me-
nnÿeÿ zÿleÿeknek / Azth lathwan
pokolbelÿ erdeg . meg ÿrellee az ew
tÿzta eeleteketh . Es mÿnd az kerw̋l
valo zomzeedsagot ellenek tamazta .

{258b}
Gonoz hÿrth newet Kóthween az zÿz
leanÿokra .. hogÿ gonossaggal taplal-
naak az ew eeleteketh : Azok kedeegh
az ew mennÿeÿ zent zÿleÿeknek a
-ÿanlaak ennen magokat . kenÿeregh
-ween . hogÿ otalmaznaa meg ew-
keth . Mÿkoron az egÿhazhoz men
tenek vona egÿ azzonÿwnk ma-
-rianak ÿnnepe napÿan : nagÿ choda
dolog . ÿme mÿndneknek latasara
Istennek zent angÿala le zalwan
menÿeknek orzagabol hoza keth
zeep rosa kozorooketh . es tewee az
keth zÿz leannak feÿeeben mond-
-wan . ezt az Cristusnak zent ānÿa
kÿldette az zÿzesseegteknek . bÿzonsa
gara . es el enÿezeek elólók / es meg
zabadwlanak az gonoz hÿrból / Az
nagÿ ÿeles choda dolgot lathwan
es az feldes wrasaag es az kózneep
hamarssaggal keth nagy kalastromot
rakatanak . az zÿz marianak tÿztelessee
ghere . es az keth zÿzeketh feÿedelmee
teweek / es nagÿ sok zÿzeknek elettek
ÿarowa / kÿk eÿel nappal zolgalwan
az edes zÿz marianak : gÿoropodwan
<azok> azon zenth ÿozagokban mÿnd
halalÿg : es ÿmaran erw̋lnek vÿgadn-
ak es orzagolnak az edes Iesussal es az
zÿz mariawal erekkw̋l erekkee : kÿre
mÿnekw̋nk ees engheggÿenek eróth
es malaztot . mÿ eeltw̋nkben es ha-
lalwnknak wtanna . az erek dÿchew-
segheth . Amen ;-
Zent Amborus .
doctornak Innepe
ró̗l :-
Ez maÿ zenth Innepnek mÿnd Episto
laÿa . mÿnd ewangelioma vannak
meg ÿrwan . Zenth Gergel papa-
nak Innepe napÿan : Annak oka
-erth nagÿob aÿo''tatossaghnak ta
nwsagos voltaeert ; es ez zenth
Doctornak tÿztóletes voltaert lassok
az ew zent eeleteek :-:-

{259a}
Bodogssagos Zent Amborus . vala Ro-
-maÿ dws palogarnak ffÿa . kÿnek es
Amborus vala newe . Mÿkoron egÿ
napÿ napon az palotaban nÿwgodnek
ÿme mÿndenek latattÿara . nagÿ ray
meeh ÿewe reea . mÿnt mÿkoron erez-
-teneenek es mÿnt zemeet zaÿaath
el bamlaak . mÿnt ha az kaptarba
menneenek // Es annak wtanna fel
kerekódeenek az egbe . mÿnd addeeg
mÿg ember lathataa : Ottan mōda
az ew attÿa . meg rettenwen azt
lathwan . ha ez g̋ermek eellend
vala mÿ nagÿ leezen ew benne
Mÿkoron azert ffel newekedet vona
Deakÿ twdomanra adaak es ham-
-ar nagÿ belcz ember leen ew ben-
-ne <...> lathwan az ÿffÿwnak
ÿo ezeet elmeeÿeet / Romaÿ cha
zaar . Valentinianos . ffel vewee
ewteth / tÿztesseegre / kÿldee el ligu
rianak es emilianak tartomanÿ-
-ban feÿedelmewl . Mÿkoron me
diolanban ÿett vona . es az ÿdóben
ott pispekek nem vona / egÿbe gÿewle
az kóz neep hogÿ pispeket valaztan-
-anak . tórteneek nagÿ haborwsaag
az erethnekek kózót . es az kereztÿe-
-nek kózót / Mÿkoron zent Amborus
bekeseeg zerzeesnek okaert kózÿkbe
meenth vona . ottan egÿ bóchóÿee
-ben fekew germek ffel zolala m-
-onda . Amborus leegÿen pÿspek
Ottan mÿnd nÿaÿan enghedeenek
nekÿ . ffel kÿaÿthwan . Amborus
pÿspek Mÿnt kedeeg azth hallotta
vona . Meg ÿ''ede raÿtta es kezdee
fenÿeghetnÿ es keenzatnÿ azokat
kÿk keÿa''ttÿaak vala . De mÿnd az-
on atal . az kewz neep nem zenÿk
vala keÿa''thwan : Amborus pÿspek
Azth halwan haza mene es az el-
-ssew eeleteeben foglalaa ennen ma-
gaat . Annak felette gonoz terme
-zeteket ees nÿlwan wdwaraban
haagÿ vala mennÿ hogÿ az ollÿ-
-an

{259b}
gonoz hÿrnek mÿatta . az neepnek
akarattÿaat tewle el tawoztathnaa
De mÿkoron semÿt sem haznalna . eeÿel
eeffelÿ koron tÿtkon kÿ meene az varas-
bol : De mÿkoron nagÿ sokat ÿaarth
vona eethzaka : Lataa reegghel haat
meeg ees azon varas kapwÿan
vagÿon : ottan meg tartaak ewtet
es meg órÿzeek mÿgh az czazarhoz
meenenek : Azth halwan az czazar
nagÿ erembe leen hogÿ az ew be-
zeede be tellÿesedet vona mondw
-an . meenÿ el . es ne wgÿ chelekó-
ggÿel mÿnt bÿro . De mÿnt pispek
Annak wtanna <..> nÿolczad napon
meg hÿwelteteek / es az pÿspekÿ
zekben ffel emelteteek : Annak w-
-tanna neegÿed eztendew be telwen
romassaghba meene / Es nagÿ sok
ffelól az erethnekektewl zamtalan
haborwsagokat zenwede : zemee
remsegheket es bozzwsagokath .
Mÿkoron esmeg mediolanban ÿevt
vona ott ees raÿtta tamadanak az
hwztot erethnekek / hogÿ kÿwe ÿznÿek
ewtet az tÿztból : kÿk kózzól nagÿ so-
kakon <.> bozzwt aal vala az wr
isten erette / Azert az sok erethnek
seeghnek ellene / elezer ew zerzee
hogÿ az zent mÿseet enekelwe
mondanaak mÿndenek hallasara .
Mediolan bely zent egÿhazba . es
az zent patremot mÿnden ÿeles
ÿnnep napon / meg eenekleneek
ez zent hÿthnek eressegheere es az
hwztoknak zeegÿenseeghekre / Mÿ
koron azert azt tette vona nagÿ sok
erdenghesók<...> kÿk az zent egÿhaz-
hoz ÿewnek vala / halwan nagÿ
kÿaÿtassal kÿ mennek vala mond-
wan . mert zent Amborus elóth nem
alhatnak . es ew tewle ÿghen
ffeelnek / Azonkezben egÿ az ereth-
-nekek kózzól : kÿ az tebbÿneel kegÿet
lemb vala / halwan zent Amborusth
predicalwan ez zent hÿthnek eressee-
geról

{260a}
Lataa az zent Angÿalt fÿleeben zolw
-an mÿnd az ÿgheeket kÿket predical
Ottan az zent hÿttre teree es nagÿ
batorssaggal otalmazÿa vala ez zent
hÿtet :. Egÿk az Balwan papok kóz-
-zól erdeghÿ twdomanÿawal erde
gheket hÿwa es el kÿldee ewketh
hogÿ zent Amborusth meg fognaak
De mÿkoron esmeg meg tertenek vo-
-na meg mondaak . hogÿ nem chak
ewnekÿ nem arthatnanak . De meeg
chak az haaz felee sem mehetnee
-nek . mert mÿnden felól tÿzzel vona
meg kernÿekezween / Egÿ ÿdóben
mÿkoron egÿ ember kÿben erdegh
vala . mediolanban be menth vona
ottan el hagÿaa az erdeg : De mÿko-
-ron esmeg kÿ menth vona . ottan
esmeg belee meene /. Meg twda-
kozwan az dolgon . monda az erdeg
hogÿ zent Amborustwl valo feel-
-teeben nem merth vona be mennÿ
Egÿ ÿdóben esmeg . Iustina keralnee
azzon : es az gonoz erethneket . egÿ
ember kerelmesnek es adomannak
mÿatta reea haÿtanak . hogÿ zent
Amborusth eeÿel . agÿaban meg ólne
De mÿkoron az gonoz ember kÿ vonta
vona fegÿwereek hogÿ nÿakaath
vaghnaa . ottan meg aza es meg /
merewódeek ew karÿa . es semÿt
nem tehete az wr isten zolgaÿan-
-ak ; Egÿerdēghes kezde nagÿ ffel zow
-al keaÿtanÿ . hogÿ zent Amborustwl
gÿettrethneek . Ottan fele zent Am-
borus mondwan . hazwcz . mert nem
Amborus gÿeter teghedet De az te ÿr
ÿgsseeghed . mert ez vÿlaghÿ halando
embereket latod oda az nagÿ dÿchó
seegben mennÿ / honnan te nagÿ ze
gÿensegghel le esteel .. Amborus nem
twd sem kewelkódnÿ . sem ÿrÿgkednÿ
Azth halwan az bodogtalan ottan
meg neemwla ./-
Olÿ zenwedetesseeghet <teze.> teezen vala
ez zent ember . hogÿ mÿnden napon
beÿtel vala . chak zombatot . vasaar
napot es ÿeles ÿnnepeket veezen
vala kÿ ; Es olÿ bewseges . kezew
hogÿ vala holy mÿt kaphat vala ennen

{260b}
Magaat el hagÿwan . az wr isten
zeghenÿnek ozttÿa vala ; Es olÿ keser-
wes masnak nÿawalÿaÿan / hogÿ va-
la kÿ ewnekÿ gÿonta bÿneet / olÿ
eressen sÿratta . hogÿ az gÿonoot ees sÿ-
rassra ÿndoÿtotta / Es olÿ alazatos mÿnd
den <myn> dolgaban hogÿ vala meelÿ
zent kenÿweket zerez vala . mÿnd ket
kezeÿwel ÿrÿa vala . mÿkoron annee
eghesseege volt . Es olÿ kegÿes es edes
zÿw̋ / hogÿ vala mÿkoron vala melÿ pap-
-nak awagÿ Iambor pispeknek hala-
laat hallÿa vala . olÿ eressen sÿrattÿa
vala . hogÿ soha vÿgaztalasth nem ve
-zen vala : Mÿkoron kedeeg meg kerde-
tteek raÿtta mÿert sÿrathnaa az zent
embereket kÿ mwlnÿ / kÿk ÿmaran
az erek dÿchósegre mentenek : Azth
felelÿ vala . Ne alohatok hogÿ azon
sÿrneek mert kÿ mwlt . de hogÿ en
elettem el ment . es hogÿ nagÿ nehe
zen talalnak esmeg masth helette kÿ
ollÿan melto vona az papsagra ./
Es olÿ eress ew alhatatossagaban . hogÿ
sem chazaroknak sem feÿedelmeknek
ew bÿneket es gonossagokat el nem
fedezÿ vala ; De nÿlwan es mÿnden
batorssaggal feddÿ vala ewket /
Mÿkoron egÿ ÿdóben romaban menne
zalla meg egÿ falwban / egÿ nagÿ kaz-
-dag emberneel . thwssÿaban / Kerdee
meg az chalados emberth mÿ eelet-
ben eelne / Monda ewnekÿ / ÿo
wram az en eeletem koronkeed bodog
es ÿo zerenchass volt / ÿme nagÿ zam
talan ÿozaghÿm vannak / zolgaÿm
chaladÿm sokan vannak : fÿaÿm lea
-nÿm <zamtalan .> es onokaÿm zamta
lan / Es mÿndenek akaratÿm zerent
voltanak . es soha semÿ ellenem valo
haborwsagok nem bantottanak ; Azth
halwan zent Amborus doctor na-
gÿon el ameelkodeek raÿtta . Es kÿk
vele valanak tarssÿnak zolgaÿnak

{261a}
Monda . kellÿetek ffel es mÿnth ha-
-marab ennen el fwswnk . merth
wr Isten nÿnchen eeth ez helÿen
Sÿessetek ffÿaÿm . sÿessetek es semÿt
ne keessetek hogÿ mÿnket ees / az
wr istennek ÿteeletÿ eeth ne talallÿon
Es ezeknek bÿnekben . velek eegÿe-
-tembe el ne vezÿenk / Mÿkoron
azert fwthnanak es vala meneere
ÿmaran onnan az herról el taw-
-oztanak vona . Nagÿ hertelenseggel
meg nÿleek az feld . es az embert
mÿnd ew hozÿaa tartozoÿwal el
nÿelee / hogÿ meg az helÿek se .
lathneek meg . Hogÿ azt latta vo-
-na zent Amborus monda / ÿme en
zerelmes atÿamffÿaÿ / meg ÿsmertetik
mel kegÿelmessen ÿrgalmaz azok
-kal : kyknek eeth ezen vÿlagon
vala mÿ keserewt haagÿ lathnÿ-
-ok / Es meelʼʼ kemeenseggel ha-
ragzÿk azokra : kÿknek eeth mÿn
-denben elówe meneteth aad .
Wgÿan azon helÿen kedeeg nagÿ
meelsseges verem mondatyk lenne
Ez eellÿen choda dolognak erek
emlekózetÿre mÿnd ez maÿ napÿg
Annak wtanna wr istennek zent
lelke ÿzgathwan / nagÿ kÿwansaga
ÿndwla az mennÿeÿ bodogssagh
-nak nagÿ dÿchósegheeról : Es hog̋
ez vÿlagon semÿ ÿo dolog . es lelkÿ
gÿoropodas nem vona sem egÿha-
-zÿ neepek kózót . sem parast feÿedel
-mek kózók : nagÿ fohazkodassal ke
-rÿ vala wr istent hogÿ ez vÿ
-lagbol kÿ vennee / Es mÿkoron
meg nÿertte vona / meg ÿelentee
az fratereknek hogÿ chak hos-
weet napÿg hannaa velek az
wr isten / es az napsagtwl fogh-
-wa veeghet vete az zent ÿrasnak
ÿrasnak : De chak az men̄ÿeÿekre
vagÿodÿk es kezew̋l vala .

{261b}
Mÿkoron azert mÿnd az oolaz orzag
belÿ feÿedelmek meg hallottaak vona
ez zent embernek halalos betegssegeet
hozÿaa ÿewenek es keerÿk vala .
ewteth hogÿ hanna vala melÿ ha-
-mbort wtanna az pÿspekseegben
hogÿ ne lenneenek paztornaal kÿl
mÿnt az el tewedet ÿohok / Neeg̋en
azert egÿbe gÿewlwen az ew papÿ
kózzól arrol bezeelwen kÿt tennee-
-nek ew wtanna feÿedelme / es
<es> mÿkoron Sÿmplicianosth newez-
teek vona nagÿ lassw bezeeddel .
zent Amborus Nagÿ tawol lewen
nagÿ ffel zowal haromzor kÿaÿ-
thwan . monda . Veen ember . De
Iambor ; Azt halwan az papok
el amelkodanak raÿtta . es el fw-
tanak onnan ; Azert ÿdew be tel-
ween wgÿan azt teweek feÿedel-
mee zent Amborusnak wtanna .
Mÿkoron azert az wtolso hora
el kózelghetet vona . nagÿ aÿo''tatoss
aggal wrwnknak zent testeet zent
veereet hozÿa : veewen : es az edes
kezeÿt el terÿezthwen / es mÿnd
testÿ zemeÿt . mÿnd lelkÿeketh az
menÿorzagra ffel emelwen / wr
Istenhez mene nagÿ dÿchóseggel
Mÿkoron az testet hosweet napÿan
az zent egÿhazhoz vÿtteek vona
Az apro g̋ermekek kózzól . sokan
lataak : Nekÿk wgÿ mÿnt egÿ
nagÿ ÿtelew zekben ÿlne / Nekÿk
wÿyokkal mwtogattÿaak vala .
ew zÿleóknek . mÿkeppen az erek dÿ
chewsegre ffel menne nagÿ feness
eeggel . Nekÿk az ew testeenek
felette nagÿ fenes Cÿllagot lathnak
vala ; Es az kóz neepek ezek halw-
-an dÿcherÿk vala wr Istent . hogÿ
az ew zent Conffessoraat . ollÿan
nagÿ dÿchóseges erdemre vitte vo-
na : Ez eedes zent Amborus doctor
Cristus Iesusnak zerelmes vÿtezee
Aÿo''tatos Confessora az ew eress hÿtÿ-
-nek

{262a}
Eressegheert . Zerezteteek wr Istentw̋l
hogÿ ew lenne zent Irasban Anÿa
zent egÿhaznak egÿk kew ozlopa ./
az ew nagÿ malaztos . es ÿgaz Bel-
-chessegenek melssegeerth ; Kÿról wg̋
mond zent Ieronīꝰ Doctor : Ez bod-
ogssagos zent Amborus doctor . nagÿ
meelsseghnek magassagara ragatta
-teek mÿnt az eghÿ madaar : meg
meerween az nagÿ eresseeget mÿnt
az meelʼʼ tenghert // kÿnek mÿnden
sentenciaÿa // ez zent hÿtnek Anÿa
zent egÿhaznak es mÿndden lelkÿ
ÿozaghnak eress kew Ozlopÿ : Zent
Agoston meg wgÿ mond . Egÿ Ere-
-thnek sem merÿ meg masolnÿ zent
Amborusth .. kÿnek zent ÿrasÿwal
dÿchekódÿk . Romaÿ zent egÿhaz
kÿ ollÿan leen deakÿ twdomanban
mÿnt az zeep liliom veraagh .
az teeb belcz doctorok kózóth :
Mÿert mÿndenkeppen nagÿ leen
wr istennek es ez vÿlaghÿ em-
bereknek elettek /: mÿnd eeletee
-ben / mÿnd mÿwelkódetÿben Annee
wal nagÿob ÿmaran ew zentssee
ges erdemeert . az mennÿeÿ dÿchó
-seeghnek bodogssagaban ; Kÿnek
ew zent erdemeert engheggÿen
mÿnekewnk wr isten // ez vÿla
gon zent malztban eelhetnewnk
Az mas vÿlagon erek eeletben <eel>
lakozhatnw̋nk // mÿnd erekkw̋l ere
-kkee Amen /
Zent Gergÿ Martÿr-
nak Inneperó̗l :-
Ez maÿ zent Innepnek Epistolaÿat
yrtta meg bólcz eggÿk kenÿweenek
tÿzen neeged rezeeben . ecclesiastici .
quarto decimo / mellÿ Epistolanak elette
wgÿ mond . Bodog ember kÿ soha
nem veetkózók ew bezedeeben nÿel-
-we mÿat

{262b}
Annak wtanna ottan kówetkózÿk ez
ez maÿ zent epistola mondwan .
Epistola :-
[B]Odogh ember . kÿ
belchesseegbe lako-
zyk : es kÿ ÿgassag-
-ban elmeelkó̗dÿk
es ertelemzerent gondollÿa ist-
ennek tekeentetÿt : EEtetÿ ew-
-teth wr isten : erek eelethnek
kÿnÿereewel : Es ÿdwesseeges
Belchesseeghnek vÿzeewel ÿtattʼʼa
ewtet / es meg eressewltetÿk ew
benne az az . wr istenben . es el
nem . ha<.>ÿol az ÿgassagrol / Es
meg tarttÿa ewtet : es megh
nem zegÿenewl : az bÿnesekkel
es ffel magaztattÿa ewtet az
ew hyweÿ kózót Es erek newe-
-zettel meg órókósóytÿ ewteth
my wrwnk wr isten :-
Ewangeliom
Ez maÿ zent ewangeliomot ÿrtta
meg Bodogssagos zent Ianos ewᵗᵃ
ewangeliomrol zerzet kenÿweenek
tÿzen ewted reezeben ; es leen eredetÿ
az ÿdóben mÿkoron harmÿncz ha-
-rom eztendós : es ew zent halalos
kózelghetween ; Es ez ewangeliomnak
elette wgÿ monda az ÿdóben ew
tanoÿthwanÿnak / ÿmaran nem sokat
zolok bezeellek tÿneknek / Mert el
ÿewt ez vÿlagnak feÿedelme : es
en bennem semÿ nÿnchen eweÿee / De
hogÿ meg ÿsmerÿe ez vÿlaag mert
zeretem az en atÿamat es mÿkent
parancholatot adot ennekem en atÿā
azonkeppen mÿwelkódóm : ez wtan
kó̗wetkózÿk az zent ewangeliom :/

{263a}
Ez maÿ Zent Ewan-
geliom Mÿnden ze-
-nttró̗l olwastatÿk
Pÿnkesth napÿglan
[A]Z ÿdó̗ben monda
iesus ew tanoÿtw-
-anÿnak : En vag-
-ÿok az bÿzon zeló
tew : es az en atÿā
mÿwes ember : Mÿnden ze
-ló vezzó̗t kÿ en bennem gÿm-
-elchet nem hoz : el mettzÿ : es
mÿndent kÿ gÿmelchet hoz
megh tÿztoÿttÿa hogÿ teb gÿm-
ēlchet hozÿon : Ÿmaran tÿ tÿz
taak vattok az en bezeedemn-
-ek mÿatta : kÿt mondeek tÿn-
ektek .: Lakozÿatok en bennem
es en tÿbennetek / Mÿkeppen
az zeló vezzó nem hozhat gÿm-
elchet ennen magatwl : hanem
ha az zeló tewn maradan . Az-
onkeppen tÿ sem . hanem ha en
bennem lakozandotok ; En va-
-gÿok az zeló̗ tew : tÿ kedeegh
zeló vezzó̗k . Ha kÿ en bennem
lakozÿk es en ew benne . az ol-
-lÿan hoz sok gÿmelchet . mert
en nalamnal kÿl semÿt nem
tehettek : Ha kÿ en bennem nē
lakozandÿk . kÿwe vettetÿk . m-
-ÿkent az zeló vezzó : es megh
azz : es ffel gÿeÿtÿk ewtet : es

{263b}
Az tÿzre vetÿk es megh eegh .
Ha azert enbennem lakozan-
-dotok : es az en bezeedÿm tÿ be-
-nnetek lakozannak : vala m-
ÿt akarandotok kerÿeetek es
meg lezen tÿnektek : Ez eellÿen
ben dÿchekettetÿk az en atÿam
hogÿ sok gÿmelchet gÿe''cche-
tek . es en tanoÿthwanÿm lee-
gÿetek / Mÿkent zeretet en-
-ghemet az en atÿam : En ees
wgÿan zerettelek tÿteket / Lak
ozzatok azert az en zerethseeg-
-embe . Ha az en paranchola
tÿmat tartangÿatok : haat .
lakoztok az en zeretsseegembe .
mÿkent en ees en atÿamnak
parancholatÿt tartottam . es
lakozom az ew zerelmeeben
Ezeket azert zolam tÿnektek
hogÿ az en eremem tÿbennetek
leegÿen : es az tÿ eremetek bel .
tellÿeseggÿeek :-
EEth el kezdetÿk Zenth Gergÿ martÿrnak
Dÿchóseges eelete / Mÿert reghÿ ÿdóben
volt az ew zent tamadasa ÿdeÿt az
okaert / es napÿaat semÿ ÿrasban nÿl-
-wan nem talalhattÿok . De mÿert
akar mÿkoron lett legÿen Anÿa zent
egÿhaz Bÿzonnÿal vallÿa hÿzÿ . Es
az zent Martÿromok kózzee zamlalwan .
nagÿ tÿztesseeggel ÿllÿ<.> az ew zenth
ÿnnepeeth / Mÿkeppen kedeeg zenth
martÿromsagot zenwedet legÿen / es mÿ
keppen vÿaskodot / pokolbelÿ erdeggel .
Az Sarkannÿal : Ez vÿlaghÿ feÿedel
-mekkel / kerezttÿen zenth hÿth mellet
es mÿnee zamtalan neepeket haÿ-
-toth legÿen ez zent hÿttre ew aÿo''
toss p̄dicallassanak es erdemeenek mÿ
-atta / megh ÿsmertetÿk az ew zent eeleteból /

{264a}
Dÿchósseeges Zent Gergÿ martÿr
tamada : kapadocia orzagbol : kÿnek
ew attÿa vala haad vÿselew vÿ
teez feÿedelem / Az ew attÿa halala-
nak wtanna / mÿkent reghÿ zokaas .
vala . zalla rea az vÿtesseegh / Es mÿ
-koron egÿ ÿdóben lowa hataan men-
-ne Lÿbianak tartomanÿaban / Es
az warasban kÿnek Sÿlena vala
newe pogan kÿral bÿrwan / Melʼʼ
waras mellet vala egÿ nagÿ ree-
ghÿ allo thoo // Es lakozÿk vala ew
benne egÿ nagÿ halalos Sarkan̋
kÿnek meeg sok ferweres neepek
sem arthatnak vala . De mÿnd el
ÿzÿ vala ewketh . Es ffel hagwan
Az varassnak kew falaara . az ew
nagÿ dohoss lehelleesewel / meg dóg
-letÿ vala az varasth . es zamtalan
neepek halnak vala meg . Dóg halal
nak mÿatta / Annak okaert zerzee
nek olÿ zerzeesth Az kÿral a'' va-
-rasbelÿ palogarokkal ; hogÿ mÿnden
napon keet keth ÿohot Adnanak
ewnekÿ / hogÿ chak reeaÿok ne
ÿewne / Mÿkoron kedeeg el fogÿot
vona ÿmaran ÿohok . zerzeek azth
hog̋ egÿ barmot es egÿ embert adnanak
ewnekÿ : kÿre az sors essneek / hog̋
chak az sokassagot meg otalmazh
-athnaak / Mÿkoron azert ÿmaran
mÿnd ffÿok leanÿok el fogÿot vona
Egÿ napon eseek az sors . az kÿralnak
leanÿara .. kÿ vala eeggÿetlen eeggÿe
az kÿralssaghnak : Azth lathwan az
kÿral hogÿ az ew leanÿaat az sar-
kannak ÿteelteek vona . Monda az .
az palogaroknak . Mÿnd aranÿa
mat . mÿnd ezÿstemet el veegÿetek
es orzagomnak hason feleet . chak
haggÿatok meg ennekem az en lean-
-ÿomat / Es ne hallÿon eellÿen zernÿẃ
halallal meg . Mondanak az sok
neepek / Twggÿad kÿral . hogÿ ha az
te leanÿodban bel nem tellyeseÿtended
az zerzeesth . mÿnd hazadat . mÿnd
te magadat meg eeghetewnk -

{264b}
Hogÿ az kÿraal azth hallotta vona
ottan el fakada sÿrnÿ . es sÿrattÿa
vala az ew eedes leanÿaat mond-
-wan . Ÿaÿ ennekem en edes leanÿom
mÿt teegÿek ÿmaran en teeweled
es mÿt zollÿak / ha latom en ÿma-
ran az te meenÿekzódet / Es az neepre
fordwlwan monda . Keerek tÿteketh
engheggÿetek ennekem Awagÿ chak
nÿolcz napÿ haladeekot : hogÿ sÿrass-
am az en zerelmes leanÿomat / Mÿ
koron az neepek meg enghetteek vo
-na : <A> Az nÿolch napok bel telween
esmeg nagÿ haraggal . az varassbelÿ
neep meg hozÿaa yewe mondwan
Kÿral mÿre vezted el az zeghenÿ
neepet . az te leanÿodeert / ÿme ÿma
ran mÿnd <halw> meg halwnk az
sarkannak lehellese mÿat / Lathwan
azert az kÿral . hogÿ semÿkeppen nem
zabadoÿthatnaa meg az ew leanÿaat
ffel ótóztetee ewtet zeep kÿralÿ rwhak
-ban es nagÿ sÿrassal meg ólelghe
-tee es apolgataa ewtet . es monda
Ÿaÿ ennekem en edes leanÿom / en
teetw̋led magzatokat varok vala en
kÿralÿ ólembe ffel tartanom es eel-
tethnem . De ÿm el meegÿ hogÿ az
Sarkantwl meg zaggattassaal : Ÿaÿ
ennekem en edes leanÿom . varom
vala hogÿ kÿlemb kÿlemb feÿedel
meketh hÿwassak az te menÿekzód-
-be . Es az en kÿralÿ palotaÿmat kÿlemb
kÿlemb draga kówekkel ffel ekeseÿ-
chem / es ez vÿlaghÿ eremeket vÿga
sagokat lassak ; ÿmaran kedeeg el
meeg hogÿ az Sarkantwl el zaggat
tassal .. Es azonkeppen meg ólelghet
ween ewtet nagÿ sÿrassaal el bocha-
taa . ewtet mondwan . Oh ÿob volt
vona ennekem / ha te eletted megh
holtam vona / honnem te tw̋led ezen-
keppen el marattā vona / es teghed
el veztettelek vona . Ottan azert az
zeep kÿralÿ magzat le esween ew ..

{265a}
Attÿanak labaÿ elóth . Aldomasth keerw-
een ew tewle : Mÿkoron azert nagÿ sÿ-
-rassal meg aldotta vona . el bochataa
ewtet . Es vÿtezeket kÿlde el ew vele
kÿk el keseerneek . es meg órÿzneek m-
ÿnt lenne dolga ; Mÿkoron azert
az zeep kÿralÿ magzat az thoo zelen
lee ÿlth vona es ott sÿrathnaa ew
ÿffÿwsagaat . es ew nemzetesseegeeth
Az mennÿeÿ kegÿelmes wr istennek
Akarattÿa zerent . Dÿchóseges zenth
Gergÿ vÿtez lowa hatan ÿwthwan
az waras mellee / lataa az zeep kÿ
ralÿ magzatot az thoo mellet sÿrnÿa
es meg kerdee ewtet . mÿ dolga vona
Es monda ewnekÿ az kÿralʼ leanÿa
ÿo ÿffÿw vÿtez // ÿlʼʼ ffel hamar lowad
ra es ffwss el . hamar . es ne hallÿ
meg <el> en velem eegÿetembe . M-
-onda ewnekÿ zent Gergÿ vÿtez . Ne
akar feelnÿ zeretew leanÿom . De mond
meg ennekem mÿth varz eet . mÿnd
az sok neep neezween . Monda ewne
kÿ az kyralʼʼ leanÿa . Mÿnt latom
ÿo ÿffÿw / nagÿ eróss zÿwed vagÿon
teeneked . De mÿert kewanz en te
meg halnod . fwss el ennen hamar .
Monda zent gergÿ vÿtez . Ennen
en addÿg el nem <nem> meegÿek
mÿglen ennekem meg nem mondod
mÿ dolgod vagÿon / Mÿkoron az-
-ert mÿndden dolgaat kÿ ÿelentette
vona ewnekÿ / Monda ewnekÿ
zent gÿerg̋ vÿtez ; zerelmes lea-
-nÿom ne akar'' feelnÿ . mert az en
wram Iesus xp̄usnak neweben tee
ghedet meg segheÿtlek . Monda meeg
ees az kÿralʼʼ leanÿa / ÿo vÿtez . en
velem el ne veez'' De tenmadath
mÿnt hamarab lehet zabadoÿth
meg / eeleg ha en magam el vezek
Mert enghemet sem zabadoythacz
meg . es teeneked egÿetembe el kel /
vezned

{265b}
Mÿkoron ezeket bezeelleneek : ÿme
az nagÿ Sarkan ffel emelee ew feÿeet
az thobol . es rea''ok kezde ÿewnÿ . Ottan
az kÿral leanÿa reezkethnÿ kezde / es
monda zent gÿerg̋ vÿteznek fwss el
ÿo wram . fwss el . hamarssaggal .
Ottan azert zent g̋ergÿ lowara ÿle
es zent kerezthnek ÿegÿeewel magaat
meg ÿegÿzee es az Sarkanÿ ellen
nÿomoteek . Es czwczaÿaat eressen
meg fogotozwan . es ennen magaat
wr istennek aÿanlwan ; nekÿ eklelee
es az Sarkant az feldre le eÿtee
Es monda az leannak . ood el ew-
-vedet es vesd nyakara az Sarkan-
nak . semÿt ne feelÿ ÿo leanÿom
Mÿkoron azt tette . wgÿan kówetÿ
vala ewtet . mÿnt az zÿlÿǵ bestÿe
Azt lathwan az varas belÿ neepek .
mÿnd nÿaÿan tetowa fwthnÿ kezde
nek . kÿ az hegÿre . kÿ az erdóre mon-
dwan . ÿaÿ mÿnekewnk mert ÿm-
aran mÿnd el vezewnk . Zenth
gÿerg̋ kedeeg ÿnth vala nekÿk m-
ondwan ; Ne feellÿetek / Ne feell
etek mert azert bochatot ede enghemet
tÿ hozÿatok wr isten . hogÿ ez Sark-
annak keennÿatwl meg zabadoÿta-
-nalak / Chak hogÿ az Cristus Iesusban
hÿggÿetek : es mÿndentek meg kerez
-telkeggÿeek . es ottan ez Sarkanth
meg ólóm / Azth halwan . ottan
mÿnd az kÿralʼ ew hozÿaa tartozok
kal . mÿnd az kóz neepek meg kerez-
telkódeenek . Zent Gergÿ kedeeg ottan
kÿ vonÿaa fegÿwereet es n̋akaath
vagaa az Sarkannak . es paranchola
hogÿ kÿ vonnaak az varasbol : Es
ottan nÿolcz zamw ekrekkel kÿ vo
-nÿataak az varasbol egÿ nagÿ
mezóre Azon napon azert kereztelkó
deenek meg hwz ezer emberek . ger-
meknel kÿl es azzonÿallat kÿl
Az kÿral azert . Azzonÿwnk zÿz ma
-rianak es zent gerg̋nek neweeben
nagÿ zent egÿhazat rakattata //

{266a}
Melÿ oltarnak alola eeló kwth
few zarmazÿk / kÿnek ÿtallÿa m-
-ÿnden betegssegheket meg vÿgazth
Annak wtanna . az kÿral nagÿ zam-
talan sok penzt ada zent Gerǵnek
kÿt mÿkoron nem akart vona el ve-
-nnÿ : zeghenÿeknek hagÿaa hogÿ
ozÿaak / Zent gergÿ azert az kÿralt
neegÿ dolgokra tanoÿtaa .. Elezer
hogy wr istennek egÿhazanak gon-
gÿaat vÿselnee // papokat tÿztelne
Istenÿ zolosmaat . zorgalmatossagal
halgatna .// es zeghenÿekról mÿnd
denkoron meg emlekózneek : Es a
nnak wtanna meg apolgatwan
az kÿralt onnan bwlchw̋ veeven
el meene // Martÿromsaga
AZon ÿdóben / mÿkoron zÿletethnek
wtanna ÿrnanak tÿzen harom hee-
-ÿan / harom zaaz eztendóben . wralkod
-wan romasagban . Dÿoclecianos es
Maximianos ; Vala az ÿdóben eg̋
tÿzttarto kÿnek Dacianos vala . ne-
-we . kÿnek ÿdeÿben . az ew kegÿet-
lenseegeert egÿhonapÿglan tÿzen heet
ezerneel tebben zenwedeenek mar-
-tÿromsagot . Mÿkoron azert ollÿan
nagÿ haborwsagban . sok kereztÿe-
-nek feelelemnek mÿatta / az ÿgaz
hÿttewl el zakadnanak . meg tagad-
-wan / es balwant ÿmadnanak /
Azt lathwan zent g̋ergÿ vytez . m-
-egh keseredwen raÿtta // Ottan az zēt
martÿromsagra kezewle . mÿndden
ÿozagaat zeghenÿeknek oztogataa .
Es az vÿtezÿ ótózetet le vetee . Es
az kerezttÿeneknek rwhaÿokban
ótózwen : ÿghen hamar kózÿgben
meene . hol ott az kerezttÿeneketh
keenozÿaak vala es nagÿ ffel zow-
-al monda .. Az pogan neepeknek
ÿstenek . mÿnd erdeghek : az eghe-
-ket kedeeg wr ÿsten teremte / Ottan
az feÿedelemnek eleÿbe vÿveek
es monda ewnekÿ . Mÿnemew

{266b}
Mereesseeggel meród az mÿ ÿstenew-
-nket erdegeknek neweznÿ : De mond
meg ennekem Honnan valo vagy . es
kÿ legÿen neween / Monda zent geg̋
Ennekem gergÿ newem . Es Capadocia
ban nemes nemból vagÿok / palesti-
-nat Cristusnak seghedsseeghewel meg
g̋ezttem . De mÿndent el hattam hog̋
az Cristusnak nagÿob zabadsaggal zol-
-galhatneek : Mÿkoron lathnaa az fe-
-ÿedelem hogÿ semÿkeppen hozÿaa nem
haythatnaa . ffel vonÿataa ewteth
az oztorwra es mÿnden testeet tagÿaat
el zaggattataa . oldalaat eegew fak
lÿakkal sÿttetee hogÿ meeg az belssew
belynek hwraÿ ees kÿ tecznek vala .
Es hagÿaa hogÿ sowal meg hÿm-
teneek . es azonkeppen az temleczben
vethneek ; Azon eÿel nekÿ ÿe-
-leneek ÿdwezeÿtenk Iesus nagy feness
-eggel . es nagÿ edesseeggel meg bÿzta
-taa ewtet / kÿnek ew edesseeges lata-
ssabol olÿ ÿghen meg bÿzakodeek . hog̋
Semÿe twdnaa az keen zenwedeesth .
Lathwan Dacianos hogÿ ewtet keen-
nal meg nem gezhetnee / Egÿ erden-
gest elówe hÿwata es monda ewne-
-kÿ / ÿme latod hogÿ az kerezttÿenek
az ew erdeghÿ twdomanÿoknak mÿatta
az keen zenwedest meg chwffollÿaak
es az mÿ ÿstenewnknek aldozattÿokat
Semÿe twggÿaak : Monda az erden-
ghes mester / Ha az ew mesterseegeet
meg nem gerhetendem . feÿemmel eer-
ÿem meg / Zerze azert az ew mester-
seege zerent nagÿ eress meerghet . Es
zent gergÿnek adaa ; Bodogssagos zent
gergÿ zent kerezthnek ÿegÿeet reea
vethween . ottan ffel haÿtaa es semÿt
Serelmeet nem erzee / Esmeg annal
eresseb meerghet zerzee / azt ees ottan
ffel haÿthwan semÿ serelmeet nem
erzee / Azt lathwan az erdenges mester /

{267a}
Ottan labahoz eseek es bochanatot
keere nagÿ sÿrassal : es fogadaa hogÿ
kerezttÿennee lenne / Azt halwan az fe
-ÿedelem ottan feÿeet veetetee es zenth
martÿrommaa teewee /:-
Masod napon . kÿ hozaak zenth
g̋erg̋eth es keth elew eles tórrel megh
fÿzet kerekre veteek / De zent gergÿ ÿ-
machagot teween ottan ÿstenÿ hatal
massaghnak mÿatta . az forgo kereek
ottan ÿzenkeed el tóreteek . es zenth
gÿergÿ meg zabadwla /.-
Harmad napon : hagÿaa az fe
yedelem hogÿ egÿ onnal olwaztot
nagÿ kaad fóródóben vethneek : kÿ
zent kerezthnek <vet> ÿegeet vethwen
nagÿ batorssaggal belee meene . De
wr ÿstennek hatalmawal . mÿnth eg̋
nemes feredeben meg feredeek mÿn
den serelemnel kÿl :.-
Negÿed napon . lathwan Dacianos
feÿedelem hogÿ keennal semÿt nem
haznalna : fogaa zeep zora . Es monda
ewnekÿ . Latod ee en edes ffÿam
gergÿ vÿtez . meelÿ kegÿelmesek
az mÿ ÿstenewnk /. kÿ tegedet ewtet
karomlot / nagÿ bekesseeggel zenwed-
-nek / es keezek mÿndent meg bocha-
-tanÿ ha meg akarandaz ternÿ /.
Teed azt <azert> zerelmes ffÿam a'mÿt
teeneked mondok . es fogad megh
a'mÿre ÿnthlek / hogÿ had el ez
te kemeenseghedet . a'mÿt keztel . es al-
dozÿal az mÿ ÿstenewnknek / hogÿ
nagÿ tÿztesseegre veetessel mÿ tew-
lewnk Mosolÿodwan azon zent
gergÿ monda ewnekÿ / Mÿre nem
ÿntetteel enghemet erre ennek ele-
tte eellÿen zeep bezeeddel ; ÿme keez
vagÿok reea A''myre ÿntez / Azert
Ewtód napon paranchola az fe-
-ÿedelem kezenseges zowal megh
kÿaÿtanÿ / hogÿ mÿnden neepek
oda gÿewlneenek . Es lathnaak g̋erg̋

{267b}
Wÿtezth ÿmaran aldoznÿ Fel ekess-
-eÿthwen azert mÿnd az egheez varast
nagy eremmel . lathwan ǵergÿ vÿ-
tezth aldoznÿ az ÿsteneknek / Mÿ
koron azert bel mentenek vona az
templomba . mÿnd nÿaÿan / Zent ǵergÿ
terdeere eseek es ÿmachagot teen az
wr istenhez / Es keeree az wr istent
hogÿ mÿnd az templomot / mÿnd az
Balwant / el ternee es el sÿllestenee
hogÿ meeg az helyek se maradna
meg .. kÿ lenne az ew zent newe
dÿcheeretÿre / es az neepnek megh
fordwlattÿara / erek emlekózeth ..
Ottan azert tÿz zalla le menÿból
es az templomot mÿnd az ÿstenekkel
es az papokkal . meg emeeztee / Es
az feld meg nÿlwan . meeg az ma-
radeekÿth ees el nÿelee .-
Hatod napon . Azt halwan
Dacianos feÿedelem / Eleÿbe vÿtetee
zent g̋ergeth es monda ewnekÿ
Mÿchoda erdegsseeg ez te tewled .
gonoz ember . kÿ . eellÿen vezedelnet
tettel . Zent Gergÿ monda . Ne hÿ
ggÿed /. mert aldoztam en / ha ke
deeg akarod ÿewel en velem . es
laass esmeg aldoznom . Monda az
feÿedelem . ÿol erttem az te rawassa-
godat . mert enghemet ees el akar-
naal sÿllestenÿ . mÿnt az templomot
az ÿstenekkel es az papokkal ..-
Monda zent gergÿ . mongÿad meg
ennekem nÿawalÿas . ha az te ÿste
nÿd ennen magokat meg nem se-
gheÿthetteel .. mÿkeppen segheÿthnek
meg teghedet ?.-
Heted napon . monda Dacianos .
ew felesseeghenek Alexandrianak
El fogÿathkozwan keel meg halnom
mert latom hogÿ ez embertw̋l megh

{268a}
Gőztetóm . Monda ewnekÿ : Oh te
dÿhess kegÿetlen hoheer . Nem de / nem
mondottam ee en teneked gÿakortaa
hogÿ ne banchad az kerezttÿeneketh .
mert az ew ÿstenek vÿaskodÿk ew
eerettek ; Azert twggÿad ÿmaran
bÿzonnÿal . mert en ees kerezttÿen
<vagÿok> akarok lennÿ . El ameelkod
-wan azert Az keralʼ monda . ÿaÿ
hogÿ vezÿk . nem de te ees el haÿ-
-lottal ee . Ottan azert paranchola
hogÿ ffel fÿgghezteneek hayanaal
foghwan .. es nagÿ eressen ostoroznak
Monda azonkezbe zent gerg̋nek
Ǵergÿ ÿgassaghnak vÿlagossaga /
howa aloÿtod meegÿek . mert meeg
kerezteletlen vagÿok / Monda /
ewnekÿ zent gerg̋ Semÿt ne ffeelʼʼ
ketelkódween leanÿom / mert az te
vered hwllasa . veetetÿk teneked
kerezthseeg helÿet / es erdemre / Azt
halwan ÿmathssagot teen az wr is-
-tenhez : es kÿ bochataa lelkeeth /-
Nÿolczad napon . Bodogssagos zēt
gÿergÿ kÿ hozattateek az temleczból
es ellÿen Sentenciat ween / hog̋
mÿnd az egheez varason . meg hor-
doztathneek . es annak wtanna nÿa
-kaat vaghnaak ; Mÿkoron azert
az ew zent martÿromsaganak horaÿa
bel tellÿesedet vona . keeree az hohert
hogÿ egÿ kewes ÿdóth halaztana mÿg
ÿmachagot tenne / Terdeere esween azert
nagÿ sok zamtalan kerezttÿen neepek
latasaara ; nagÿ Aÿoytatossaggal ÿmath
-kozwan / Elezer keeree az wr ÿstenth <hog̋>
ennen magaerth . mondwan ; En edes
wram Iesus xp̄us : keerlek az te zenth
newednek tÿzto̗letes meltossagaert . hog̋
az en lelkemet . el ne zakazÿad az te
zent malaztottwl / erekkw̋l erekkee /
Masodzor . Es vala kÿ az te zenthseges

{268b}
Newedert az en keen zenwedesemról
aÿoÿtatossaggal meg emlekózendÿk . Es
ew zÿksegheenek ÿdeÿn enghemet hÿ-
-wand : halgattasseek meg /-
Harmadzor . Es vala kÿ az en halalom-
rol zerzet kenÿwet nala vÿselendÿ
es olwasangÿa / Awagÿ chak olwaswan
halgatangÿa / Azon horaban . bochatass-
anak meg <azo> mÿndden bÿneÿ / Es
vala kÿ nala hordozangÿa / mÿndden
menÿ ÿteestewl / hadban valo vezede
lemtewl . es ÿteelethben valo hamÿs
tanoktwl . meg zabadwltassanak .-
Towabaa . Vala meelÿ hazban leend
az en zenwedeesemról valo kenÿew
otth . Nema / santha / sÿketh / chonka
bonka g̋ermek ne sylethesseek . Es
Vala kÿ . vala mÿt twd keerenÿ az
en newembe mÿndenkeerelmeese bel .
tellÿeseÿtesseek mÿnden kethseeghnel .
<...>kÿl / Mÿkoron ew ÿmachagaat
el veeghezte vona .. menÿból ÿstenÿ
zozat leen ew hozÿaa / hogÿ mÿnde-
nek azonkeppen bel tellÿesedneenek
Amÿnth keertte vona ; Annak wta-
nna le haÿtaa nÿakaat es azent
martÿromsagot nÿaka vagassal el
veeghezee / Az hÿw kerezttÿenek
azth lathwan . nagy tÿztesseegghel
az ew . aldot testeet el temeteek .
Dacianos kÿral kedeeg mÿkoron
az ew palotaÿaban menne / Azon
wton tÿz zalla le menÿból . es
wgÿ emeeztee meg hogÿ meegh
Az <poh> poraath <see> sem twdhataak
howa leen / Ezenkeppen leen zen-
wedese zent gergÿ martÿrnak . kÿnek

{269a}
Zent Mark ewa
ngelistanak . Innepe-
-ró̗l :-
Ez maÿ Zent Innepnek Epistolaÿa
es zenth ewangelioma megh vannak
ÿrwan es magÿarazwan . zent ǵerg̋
martÿr napÿan ennek elette /-
Annak okaert . mÿ ÿdwesseges tanw-
-sagwnknak elówe meentere . Es ez
Dÿchóseges zent ewangelistanak tÿz-
-tessegere . es emlekózetÿre . lassok m
-eg az ew zent eeleteet . es martÿ-
-romsaag zenwedeseenek moggÿaath
kÿkkel wr ÿstennek orzagaat es
zent egÿhazaat meg dÿchóÿtee ez .
vÿlagon /.-
Mÿkeppen Doctorok magÿarazÿaak
az ew neweenek meltosagaat . nag̋
tekeelletes vala ew eeleteenek ÿa
-rasaban hogÿ nem chak az kózónsee
ggel kÿ adot paracholatokath .
De meeg az feellÿeb valokat ees
eressen es meg zeghetetlen meg
tarttÿa vala ; Belch ees vala
ew twdomanÿaban / mert vala
mÿt az ew mestereetw̋l zenth
peter apostoltwl latot hallot vala
mÿnd zÿweeben es ezeeben tar-
-ttÿa vala ; Towabbaa vala nag̋
alazatos eeletew / wgÿ olwastatÿk
ew rola ; hogÿ az ew hÿwelkós /
wÿÿaat el vagtta vala hogÿ chak
pappaa ne lehethne / az papsagnak
nagÿ meltossagaert . De az ew me-
-stereenek zent peter apostolnak ÿmach-
-aga hatamasb leen / kÿ ewtet meg
vÿgaztaa / Es annak wtanna pÿspek
-kee zentelee ewtet / Es alexandriaban
kÿldee predicallanÿ :.-

{269b}
Zent Mark ewangelista azert
vala leuinek nemzeteeból / zenth pe-
ter apostolnak kerezth ffÿa / es ÿstenÿ
twdomamba tanoÿthwanÿa / es ew
vele romaban meene / Mÿkoron az-
erth Zent peter Romassaghba predicall-
-ana . kereek Az hÿw kerezttÿenek zent
Markot hogÿ erek emlekózettre az zent
ewangeliomot meg ÿrnaa ewnekÿk
Es ottan enghede reea . Amȳt az ew
mestereenek zaÿabol hallotta vala .
es meg tanwlta vala nagÿ hÿẃ
seeggel meg ÿraa / hol ott zenth pe
-ter mÿndenkeeppen ÿgaznak latta
vona lenne / meg confirmalaa . es
olwasnÿ hagÿaa / Lathwan azert
zent peter ez ew tanoÿthwanÿaat
hogÿ teekelletes vona az zent hÿtben
nem hagÿaa . vezteg ÿllnÿ . De el
kÿldee ewteth . Aquilegÿaban predical-
-lanÿ / hol ott nagÿ sok zamtalan nee-
peketh fordoÿta meg . Es meg ÿraa
ewnekÿk ees az zent ewangeliomot
Az ÿdóben azon varasban vala egÿ
ÿeles dwss palogar kynek ermogor vala newe . mÿkoron zenth
Mark latta vona hogÿ tekelletes vo-
na ez zent hÿtben / vÿwee Romaba
zent peterhez . hogÿ ewtet azon va-
rasban pÿspekkee zentelnee / Mÿko-
ron azert az ÿambor az tÿztet ffel
vette vona ; kewes ÿdew el mwlw-
-an fogaak meg az hÿtetlenek / es
zent martÿrraa teweek ;-
Annak wtanna Zent peter . Zent
Markot kÿldee el Alexandriaban hog̋
ott ees predicallana / Es kewes ÿdew
el mwlwan nagÿ sok zamtalan neep .
teree ez kerezttÿenseegre / Mÿkoron
azert bel menth vona Alexandria-
-ban / ottan az ew lababelÿ : kÿ zaka-
-doza lababol .. wr ÿstennek akarattʼʼa
zerent : Ottan monda Zent leleknek
ÿsmeretÿból / Bÿzonÿawal zabadossa .
tette wr Isten az en wtamat / Es nem

{270a}
Megh oldozot : Lathwan wgÿan
azonnal egÿ embert zakadozot sarw-
-ÿaat varrogathnaa ; nekÿ adaa az
ew rozz lababelÿt ees varrogath
-nÿ / mÿkoron azt tennee . ottan nag̋on
meg sertee az ew bal kezeet es
ffel keaÿthwan monda . egÿ az isten
Azt halwan zent mark monda .
bÿzonÿawal yo zerenchassaa tette
wr isten az en wtamat / Ottan sarth
zerzee es meg kenee az varga ke-
zeet es ottan meg vÿgazeek . Azth
lathwan az ember . ottan be vÿvee
hazaban ; es kezde raÿtta twdakoznÿ
kÿ vona ; Es meg vallaa hogy cristꝰ
Iesus zolgaÿa vona ; Monda az
ember . akarnaam en meg lathnÿ
ewtet : felele Zent Mark . en meg
mwtatom ewtet teneked ;/ El kezd-
-ween azert az bezeedet / meg predic-
allaa ewtet wrwnk Iesusth kÿ
vona ; es azth halwan . az ember .
mÿnd ew hazabelÿ neepeÿwel m-
-egh kereztelkódeek /.-
Mÿkoron hÿre leth vona benne az
varas belÿ neepeknek . wtanna erez-
teenek hogÿ meg foghnaak . Azth
halwan zent Mark . Az embert
kÿt meg vÿgaztot vala . kÿnek .
Annÿan vala . newe pÿspekkee zen
-tólee azon varasban . Es ennen ma-
ga meene pentapolÿs newó varas-
-ban Es ott keth eztendeeg predical-
-wan ÿewe esmeg hattra Alexan-
-driaban / mÿkoron az hÿw kerezttÿe-
-neket meg sokaswlwan talaltta .
vona nagÿ erembe leen raÿtta
Halwan kedeeg azt az pogan pa-
-pÿ feÿedelmek es akarÿaak vala
meg foghnÿ / Mÿkoron azert egÿ
hosweet ÿnnepeeben zent Mark
ewangelista . Mÿseet mondana
ottan mÿnd oda gÿewleenek es
n̋akon kóteek ewteth ; es rangattÿak
vala ewtet ede towa . az meg dÿhet
neep . mondwan / Vongÿok ez Ekór paztort /

{270b}
Buculus egÿhazhoz . meelÿ egÿhazat
azon varasban rakattatot vala . egÿ
kew zÿklanak alatta ; Annak wta
nna veteek az temleczbe ; es wr is-
tennek zent angÿala hozÿa ÿewen
meg vÿgaztalaa es bÿztatta ewteth .
Az aldot wr iesus xp̄us ees megh la
togataa . ewtet . es meg bÿztataa m-
ondwan .. Bekeseegh hozÿaad Mark
en ewangelistam . Ne akarÿ feelnÿ
mert en te veled vagÿok . vt meg .
zabadoÿchalak teghedet ; Mÿkoron
azert meg verradot vona . esmegh
nÿakon kótteek ewtet / es teetowa
rangattÿaak vala ewteth : nagÿ bew
seeggel folÿwan az ew vere / Ew
kedeegh wntalan nagÿ eedes halakat
aad vala raÿtta wr istennek / es ÿm-
aad vala erettek ; Azon ÿmachadnak
kózette / mÿkoron wr istennek <ala>
aÿanlotta vona az ew lelkeet m
-ondwan . Wram . az te zent markod-
ban aÿanlom az en lelkemet : kÿ mw-
-leek ez vÿlagbol / Nero czasarnak
ÿdeÿben . Mÿkoron Idwezeytenkn
-ek zÿleteese wtan . ÿrnanak . ewth-
wen heeth eztendóben .-
Mÿkoron Az pogan neepek az ew
zent testeet meg akarnaak eeghetnÿ
hogÿ az kerezttÿenek martÿr newen
ne tÿztelneek / Ottan zeel veez . es
nagÿ kówes essew tamada az egben
Es nagÿ meenÿ dórghees / Es kÿ mÿ-
-nd azon olalkodÿk vala .. mÿnth .
el zalathatnanak . onnan ; Az hÿw
kerezttÿenek azert el ragadaak az
testet / es az ew rakattatot zent egÿ
hazban nagÿ tyztesseeggel el teme-
teek / hol ott meene zamtalan choda-
kat tett leegÿen az wr ÿsten az ew
zent erdemeenek mÿatta sok vona
mÿnd be ÿrnÿa / Mÿert mastan
Veneczÿeben vagÿon / az ew zenth
testeenek ereklÿeÿe / Mÿkeppen oda
hozatot leegÿen lassok megh .-

{271a}
Az ÿdóben mÿkoron ÿrnanak zÿle-
tethnek wtanna / Neegÿ zaaz . hathw-
an nÿolch eztendóben . Leo newó cza
sarnak ÿdeÿn / az venecz''eesek mÿko
ron Alexandriaban mentenek vona
Arwal / ott az papokath kÿk zent M
arknak testeet órÿzÿk vala : Adoma-
-nÿokkal es keerelmesekkel . meg haÿ-
taak hogÿ zent Mark ewangelista
-nak testeet hadnaak el vÿnnÿ /
Mÿkoron kedeeg az testet az koporssob-
-ol kÿ emeelneek : ollʼʼ nagÿ zeep ÿl
-lat hataa el . mÿnd az egheez alex-
-andriaat / hogÿ mÿndenek chodalkoz-
-nanak raÿtta honnan vona az zeep
ÿllat / Mÿkoron azert az tengheren
meenneenek es az teb haÿosoknak
meg ÿelentetteek vona ; Az eegg
-ÿk nem hÿween / monda . Netalan-
tan vala . meelÿ egÿptombelÿ em-
-ber testeet vÿzÿtek / zent Mark
testeenek aloÿthwan / Ottan azert
zent Mark haÿoÿa / choda keppen
reea ÿgazodeek nagÿ hertelen az
mas haÿora es ottan el tóree az
oldalaat . Es mÿnd addeeglan sem
hagÿaa el mÿg nem bÿzonnÿal
hÿnneek mert zent Marknak teste
vona ; Mÿkoron meeg ees nem hÿ
-nnee eggÿk haÿos . ottan el raga-
-ttateek az erdegtewl ; Es mÿnd ad
deeglan gÿettreteek / mÿg nem zent
mark testehez vÿweek / es ott zaba-
-dwla meg . halaat adwan az wr
ÿstennek / es mÿg eele zent mark
-nak koronkeed aÿoÿtatossaggal zol-
gala<.> Azon ÿdóben mÿkoron ÿrna
nak . ezer keth zaaz . Negÿwen egÿ
eztendó̗ben / vala papias newó va-
-rasban / Az zent Damoncos ffÿaÿ kó-
-zót egÿ ÿffÿw frater kÿnek Iwli-
-anos vala newe . kÿ mÿkoron ha-
lalara ÿwtot vona . Es az priorth
meg kerdette vona raÿtta mÿnth
vona dolga / Es meg mondotta vo-
-na hogÿ halalnak vona ffÿa / ottan
Nagÿ eremmel kezde vÿgadnÿ es

{271b}
Monda aggÿatok helth atÿamffÿ
-aÿ . aggÿatok helth . mert maÿdan kÿ
meegÿen az lelek / az testból az nagÿ
eremnek okaert kÿt hallok ; es ffel
emelee ew kezeÿt az menÿorzagra
mondwan .. Veed kÿ ÿmaran ez
en lelkemet ez temleczbó̗l .. Oh en
bodogtalan ember . kÿ zabadoÿt meg
enghemet ez testhnek halalabol / Azon-
kezben el zwnnÿada es lataa zent
Markot ew hozÿaa ÿewnÿ : es az
agÿa mellet allanÿ / Es zozat leen
hozÿaa mondwan .: Mÿt kerez'' eett
oh zent mark ? ottan felele . ÿme
ez halandohoz ÿettem . mert wr
istennek az ew eelete es zolgalattÿa
felette kellemetes / Monda esmeg
az istenÿ zozat . mÿre hogÿ chak ten-
nenmagad kÿwalt keppen ÿewttel ew
hozÿaa / felele zent Mark . Mert
kÿwaltkeppen valo aÿoÿtatossaga
volt en hozÿaam / Es a'hol az en tes-
-tem nÿwgozÿk . zorgalmatossaggal
latogatta meg : Azert en ees megh
latogatom ewtet es meg otalmazom
ew halalanak ÿdeÿn / Azonkezben
nagÿ sok zentek ÿeweenek oda m-
-ÿnd feÿeerben otózwen . Es monda .
ewnekÿk zent . Mark . mÿt ÿartok
eett ? feleleenek azok . hogÿ ez fra-
ternek lelkeet isten eleeben vÿgÿek
Ottan azert az beteg frater ffel ebred
wen . oda hÿwataa az feÿedelmet .
es mÿkoron ez latasth votakeppen .
mÿnd meg bezeellette vona : wr
Istennek es zent Mark ewangelista-
nak aÿanlaa ew lelkeet es nagÿ
erwendetes hala<l> adassal . kywe mw-
-leek ez vÿlagbol . es az erek dÿchó
segre meene . kÿt Aggÿon mÿnek-
ewnk ees Atÿa ffÿw Zent lelek Am̄ .
Senaÿ zÿz zenth
Katherina azzonnak
Inneperó̗l :-

{272a}
Ez maÿ Zent Innepnek Epistolaÿat
es Ewangeliomaat ha kÿ kÿwannÿa
meg talallÿa magÿarazwan . kara-
chon napÿaanak elette zent Barba
ra azzon napÿan
Illÿk kedeegh kÿwalth keppen zolanwnk
ez nemes tÿztassaghnak tÿkóreeról . es
mÿndden zenthseeges ÿozagoknak for
-maÿarol es mennÿeÿ ÿdwesseges ee-
lethnek nemes peldaÿarol . Senaÿ
zÿz zenth katherina azzonrol . Cristus
Iesusnak zerelmes ÿegÿeseeról / kÿ
mÿ ÿdenkben tamada wr ÿstennek
Aldot zent malazttÿa zerent . Bodog-
-ssagos zent Damonkos atÿanknak
harmad zerzetÿból / kÿról zent lelek
wr isten meg emlekózween wgÿ mon-
Da belch zaÿa atal : kÿ meg vagÿon
ÿrwan belch eeggÿk kenÿweenek
wltolso rezeeben . Prouerbiorum vltimo
Capitulo . Dicens / Multe filie con /
gregauerūt diuicias / tu super gressa
es vniuersas ./
Sok leanzo zÿzek gÿe''teenek kazdagh-
sagokath . De te mÿndeneketh felw̋l ha-
-ladaal ; ÿollehet . mÿnd wr ÿstennek
mÿnd ember ffÿaÿnak latattÿokra
mÿnd ez ÿdeÿglen . sok ÿffÿak vÿsel
-tenek es tartottanak zepletelen lelkÿ
es testÿ eeletet . ez vÿlagon . De maga
wgÿ mÿnt mÿndeneket felewl hala
-daa . Senaÿ zÿz zent katherina azzon
kÿ az ew tekeelletes yo eeleteenek ok
-aerth . be ees ÿrattateek pÿus papat-
-wl az . zenteknek kÿzÿkben ; mÿkeppen
ÿobban meg hallÿok veegre /
Az ew zentsseeges eeletÿnek kedeegh nÿ
-lwabban valo meg ÿsmeretÿre /. Es
ew wtanna valoknak : lelkÿ ÿozagos
mÿwelkódeteknek gÿoropodasokban /-
valo voltaert harom dolgokat keel meg lathnwnk
kÿkból meg ÿsmertetÿk ez zent katherina
azzonnak ew nagÿ meltossaga :-

{272b}
Elssew mondatÿk lehetsseegesnek
Masod kÿwalthkeppen valonak .
harmad / ffel magaztatassnak .-
Elezer azert kel meg lathnwnk : hog̋
ha zÿz zent katherina azzont lehetssee
ges volt az azzonÿallat zemeelben
anne nagÿ bewsseeges tÿztesseegek
kel meg aÿandekozhatnÿ / kÿket ew
hozÿaa hallwnk ; oka ez . merth
sokath vannak kÿk ellene mondnak
ÿelessen az ollÿanok kÿk . mÿnd kÿ-
-w̋l belól meg hÿdeghettek aÿoÿta
-tossaghban / mÿnd az wr ÿstenhez
mÿnd az ew zeretó zentÿhez / Nem
hÿhetewnek aloÿthwan hogÿ egÿ
azzonÿallatban ennÿ zamtalan .
ÿstenÿ dolgok . es lelkÿ ÿozagok le-
hettenek vona ; mÿnt ew rola zol-
-nak es ÿrnak ; Vÿzon ellen ha
a' mÿndenhato wr ÿsten . az azzonÿa
llat zemeelt meg akartta vona
wtalnÿ es ew zent zÿne elól el
vethnÿ . haat ÿngÿen sem terem-
tette vona / Towabbaa ha ewket
ees az erek dÿchóseegben nem ak-
arnaa . vÿnnÿ . hat ewket Annee
zent malazttal es lelkÿ ÿozagoknak
bewseegewel nem zerette vona .
Mÿnd ez eellÿen dolgoknak azert
bÿzonsagara / Doctoroknak mondasok
zerent heet nemes tÿztóletesseegek
nek meltossagawal / nemesseÿtee
meg . az wr ÿsten az azzonÿallatÿ
termeezethnek zemeelÿeet / Elezer
teremtees zerent : kÿnek bÿzonsagaat
ha kÿ meg akarÿa ÿsmernÿ . ól-
vassa Moÿsesnek elssew kenÿweet Mert
Zent Thamas doctornak mondasa
zerent : zent Agoston meg azont va
llÿa / Mert chak ÿstent illetÿ
az tehetsseeg es hatalmassaag hog̋
ffÿrffÿat / es azzonÿallatot semÿból
teremchen . termezetnek segedelmeert //

{273a}
Es naponkeed valo hazbelÿ zÿkseeghn
nek . megh zerzeeseerth : mert Az azzo-
-nÿallat ÿnkab twggÿa az haznaal va
lo dolgot megh zerzenÿ honnem mÿnt
az fÿrffÿw / Masodzer ffel magaztala
az azzonÿallatÿ zemeelth wr ÿstenth
megh ÿeg̋zet meltossaggal .. az az hog̋
mÿkeppen az ffÿrffÿat wr ÿsten terem
-tee az ew zent zemeelÿenek es hason-
-latossaganak abrazattÿara . Azonkeppen
Az azzonÿallatot ees . okossaghnak es
ertelemnek termezetÿ zerent / De kÿlem
-bek chak zemeelnek teremtese zerent .
Es hogÿ az ffÿrffÿw kezdete az azzo-
-nÿallathnak . Erról wgÿ mond zent
pal apostol .. Corintombelÿeknek ÿrt
leweleeben / Az ffÿrffÿw zemelÿe
az ÿstenseegnek es az azzonÿallat
zemeelye az ffÿrffÿwnak / Masod
helÿen meg wgÿ mond / Az azzon
-ÿallatnak feÿe az ffÿrffÿw . Az ffÿr
ffÿwnak feÿe Cristus iesus . Cristus
Iesusnak feÿe . wr ÿsten /-
Harmadzor ffel magaztata wr ÿsten
az azzonÿallatÿ zemeelt : Istenÿ zent
malazthnak meltossagawal ; Mert
mÿnd ooh terwenben . mÿnd wÿ''
terwenben sokakat olwaswnk ÿe
-wendómondokat es proffetissakath
kÿk mÿnd arra voltanak valazth-
wan wr ÿstentewl . hogy . mÿwel
ewk ees ne essneenek kethsegben
mert nem volnanak valaztathw-
-an azon ÿstenÿ malazttra es ÿdw
-essegre mÿnt az ffÿrffÿak
Negedzer ffel magaztataa wr ÿsten
az azzonÿallatÿ zemeelth . Anÿaÿ va-
-laztasnak meltossagawal ; Mert mÿ
-koron akaraa hozÿaa eeggÿeseÿtenÿ
ez emberÿ termezeteth . Nem Angÿal
-twl / sem ffÿrffÿwtwl akara zÿle-
tethnÿ : De azzonÿallathnak zemee
lÿeból zÿz anÿaat valazta maga
-nak . kÿnek <..> ees anne malaztot
enghede hogÿ / mÿnd erdemmel /

{273b}
Mÿnd Dÿchóseegnek koronaÿawal . az
ew zent ffÿanak Iesusnak wtanna .. m-
-ÿnden teremtet allatot fewlw̋l mwlna
mennÿen felden .. mÿnd angÿalÿ . mÿnd
emberÿ termezetet ; Es mÿndenektewl
tÿztóltethneek es dycheertethneek .
Ewtódzer ffel magaztataa wr isten
az azzonÿallat termeezetet : erwendetess
ÿelenettel / Mert mÿkoron menÿnek
es feldnek dÿchóseges kÿrallÿa ew
hallottaÿbol ffel tamada / elezer az
azzonÿallatoknak engedee magaat meg
lathnÿ es ÿllethnÿ / es ewk leenek
elezer az erek eelethnek kówetÿ es
predicatorÿ / hogÿ mÿwel semÿben
meg ne wtaltathneek az azzonÿalla
-tÿ zemeelʼʼ / hogÿ mÿert elezer paradÿ-
-chomban ew mÿatta kezdeteek el az
halalnak keserewsege /
Hatodzor ffel magaztataa wr Isten
az azzonÿallatÿ zemeelth / chodalatos
martÿromsagnak eressegeewel / Nem-
-eellÿek ew zÿzesseeges eeleteknek m-
eg tartassaaeert . Nekÿk ez zent hÿth-
nek aÿoÿtatossagaert . Nekyk xp̄us
Iesusnak zerelmeert . Nekÿk az menÿor
zagban valo nagÿ dÿchóseegnek erw-
-endetessegeert ; Mÿnden ez vÿlagÿak
-at meg wtalwan el hattanak / Az
kegÿetlen kÿralÿoktwl / Chazaroktwl
es feÿedelmektewl kÿlemb kÿlemb
keserew kenokat gÿettrelmeket / es mar-
-tÿromsagokat zenwedween / nagÿ eress-
-en vÿtezkóttenek / kÿnek moggyaak
es zamaat sok vona kÿ ÿelengethnÿ
Azert ez eellÿen nemew hatalmas
gÿezedelem / eresseeg es lelkÿ ÿozagok
-ban valo veegÿg es holtÿg valo
meg maradas semÿkeppen nem lehe
-teth wr Istennek / es zent leleknek
kÿwalthkeppen valo ereÿnel es zent
malazttÿanaal kÿl / Annak okaerth
ewk ees newezetesek es dÿcherettre
meltook / mÿnd anÿazent egÿhazban
mÿnd mennÿeknek zent orzagaban .

{274a}
Hetedzer ffel magaztataa wr Isten az
azzonÿallatÿ zemelth . Dÿchóseges ffel ta-
-madas zerent kÿról wgÿ mond zent Ago
ston Doctor atÿank / Az kózónseges dÿchó
seges ffel tamadasban . ky mÿnd az ew
zemelÿe zerent tamad ffel . es azonkeppen
mennek es leznek az erek dÿchósegben
ffÿrffÿw mÿnt ffÿrffÿw . azzonÿallat
mÿnt Azzonÿallat / zÿz . mÿnt zÿz : kÿ
mÿnd az ew erdemeenek / ees eeletee
nek dÿchósege zerent : De az termee
-zethnek . keennÿa es gÿettrelme oth nē
lezen .. kÿ ezen vÿlagon ez fogÿatko
-zÿk / Ha azert az erek Istenÿ nagÿ
es veghetetlen bólchesseeg / mÿndenek-
-nek teremteseeben . az azzonÿallatÿ ze
-melth . ellÿen choda es kÿlemb kÿlemb
-keppen . meltowa tette / Mÿre nem kel
hÿnnÿe . hogÿ ez Senabelÿ zÿz zent kate-
-rina azzont ees kÿwe hatta vona . az
ew zeretó zentÿ kózzól / Nem <..> lehetet-
-len wr Istenneel semÿ bezeed . mÿnt
zent Lucach ÿrÿa az zent ewangeliomba
Zÿletetteteek azert wr Istennek aka
rattÿa zerent zÿz zent katherina az-
-zon . Senanak ew nemes warasaban
ÿambor es Isten feeló atÿatwl anÿa
-twl / kÿnek attÿa <neweztetÿk> vala
Benencasa Iacab .. Es annÿa lappa .
Mÿkoron kedeeg ewth eztendós vona
zÿz zent katherina azzon nem adaa
magaat ez vÿlagnak / De adaa es
aÿanlaa magaat mÿnd testesstewl lel
kestewl Azzonÿwnk zÿz marianak
es gÿakorlatos ÿdwezlettel tÿztelÿ va
-la Cristus Iesusnak zent zÿleÿeet ; es
semÿ gondot nem vysel vala ez vÿ-
lagra ; de mÿndden remensegeet vetette
vala az mennÿeÿ dÿchóseegben . kÿk
-ben naprol napra mÿkeppen haznala
es newekódeek wr Isten malaztÿa
zerent / ÿmaran lassok megh .-

{274b}
Masod tanwsaagwnk leezen
zÿz zent katherina azzonnak eeleteben
heet ÿeles es kÿwalthkeppen valo lelkÿ
ÿozagokrol kÿkben eele es haznala wr
istennek malazttÿa mÿat / kÿkben meg
ÿsmertetÿk az ew zenthseges mÿwota
Elsew ÿozag mondatÿk zepletelen zÿz
zesseeg / kÿból ÿelessen dÿcheertetÿk ez
harom okaerth . Elezer az ew ÿffÿwsaga
nak okaerth . mert mÿkoron meeg heeth
eztendós vona ; nÿlwan valo fogadasth
teen hogÿ mÿnd halalÿg zepletelen-
-seegben maradna meg . kÿnek mÿnd
kezdetÿ . mÿnd veegezetÿ leen zent lelek
wr Isten / kÿ az ew zent malazttÿa mÿ
-ath bel tellÿeseÿtee az ew emberÿ ezee
-nek es zabadakarattÿanak tekeelletes-
seegeet . EEllÿen dolgot olwaswnk
zent Mÿklos pÿspekról ees . kÿ meeg
ew gÿengesseegeben ees : zerdaat pen-
teketh beÿtel vala ; Hogÿ azert zÿz .
zent Katherina azzon ees azt ennen
ereÿból ne tette legÿen . De wr istennek
malazttÿabol / meg ÿsmertetÿk ellÿen
Istenÿ latasbol / Mÿkoron meeg chak .
hatod eztendós vona . egÿ napÿ napon
mÿkoron haza menne ew hazas neen-
-nÿeenek hazatwl . ffel tekeenthwen az
eggre . es lataa wrwnk Iesusth . az
zent Damoncos ffÿaÿnak egÿhazok
felóth olÿ mÿnth egÿ pÿspekÿ rwha-
ban ÿllnÿe . es az zent Apostolok .
mÿnd kewrw̋le alwan .. ffel emel-
wen azert Iesus az ew zent kezeet es
kereztet vethween katherinara meg
aldaa ewtet ; Ez latasth mÿkoron eze-
ben vette vona . olÿ yghen megh
eressedeek wr Istenben . hogÿ az nap
sagtwl fogwa . semÿt eegÿebet nem
keresne hanem chak tÿtol helt hol
ott nÿlwabban ÿmathkozhatneek / es
ÿnth vala eegÿeb leanÿokat ees mÿnd
bezeedewel . mÿnd peldaÿawal ÿmat-
-kozaasra / es ÿdwesseegnek wtaara .
Masod . ok mondatÿk ellenzeesnek oka
kÿból meg ÿsmertetÿk az ew zÿzessegheenek .

{275a}
Tartasa / mert ÿollehet az ew zÿleÿ lathna
nak kÿlemb kylemb choda dolgot az ew
leanÿokban / De maga meeg nem twggÿak
vala hogÿ ew zÿzesseeget fogadot vona .
Annak okaert mÿkoron tÿzen keth eztendót
eerth . vona / ÿntetÿk vala az ew zÿleÿee
-tewl hogÿ zebben ÿarna / mert ÿmaran
hamar hazassagra kellenÿ mennÿ . De ew
semÿt nem gondol vala vele / De annal
ees ÿnkab sÿrassra es penitenciara fog-
-ÿa vala ennen magaat . hogÿ ha vala
mÿ nagÿ halalos bÿnth tett vona .
Azth lathwan az ew zÿleÿ : keereenek eg̋
egÿhazÿ embert reea . hogÿ mÿwel
az ew leanÿokat tanacholnaa . hogÿ
zerzenee hozÿaa magaat mert hamar
hazassagra kellenee mennÿ / az Iambor
kedeeg . meg ÿsmerwen az zÿznek aka
-rattÿaak / meg vÿgaztalaa es meg
eresseÿtee ewtet wr Istenben . Et ÿntee
reea hogÿ . ew leanÿ haÿaat nÿrnee
el . kÿre ottan keez leen . es be tellÿe
seÿtee / Azth lathwan az ew zÿleÿ . ele
-zer nagÿon meg haragwanak ew
reea . es nagÿ fenÿeÿteekkel tarttÿak
vala . De egÿ kewes ÿdew el mwl-
wan kÿ ÿelentee ewnekÿk az ew
zÿwe tÿtkÿaat hogÿ mÿwel zÿzessee
-get fogadot vona ; Es ottan zerelmek-
ben esseek . es meg aldwan ewtet .
nem bantaak akarattÿaat annak wtan̄a /
Harmad ok mondatÿk lelkÿ tÿztassaag
tartassnak oka ; Mert wr istennek
zent malazttÿanak mÿatta nem chak
kÿw̋l valo testÿ tÿztassagot mÿnt em-
bertw̋l <..> lehetsseeg meg tartotta . m-
-ÿnd halalÿg / Tórteneek egÿ hwshag
-atban hogÿ zÿz zent katerina keesóÿg
ÿmathkozneek . mÿert mÿnd testeewel
lelkeewel az mennÿeyekre vala fÿgel-
-mezween . Nekÿ ÿeleneek az aldot
wr Iesus xp̄us es monda . Katherina
mÿert mÿnden ez vÿlagÿakat megh
wtaltal az en zerelmemeert : En es
teegedet nagÿ tÿztesseeggel el akarttalak
hazasoÿtanÿ / Ottan elówe ÿewenek
Az zÿz Anÿa Maria . Zent Ianos

{275b}
Ewangelista . Zent paal apostol . zÿz
zent Damonkos . es zent Dauid ꝓptha .
wgÿ mÿnt az ew kÿntornaÿaat ver-
ween . Es azzonÿwnk zÿz maria
kezeet fogaa . zent katherinanak / <egÿ>
es kezdee kernÿ az ew zent ffÿaat Iesust
hogÿ hozÿaa vennee ewtet . kÿ ottan
nekÿ enghede / es veween xp̄us Iesus
az <.> gÿerw̋t ew wÿÿaban tewee
mondwan . ÿme ÿegÿezlek teeged
ennekem te teremtednek es megh val-
todnak . hÿtben az ÿdeÿglen . mÿko-
ron en velem eegÿetembe be ÿewz
az mennÿeÿ menÿekzóben / Es az te
zÿzesseeget koronkeed meg otalmazta-
-tÿk zeplótelen : Ezek meg leeween
el enÿezeenek elóle .-
Masod ÿeles lelkÿ ÿozaagh
kÿben eele zÿz zent katerina . mon-
-datÿk / ew zÿweenek lelkeenek wr
Istenben valo mereessege es batorssa-
ga . kÿnek mÿatta ees ez vÿlagot
meg wtalaa . es zent zerzetesseegben
meene / hogÿ xp̄usnak nagÿob zaba
don es tÿztabban zolgalhatna ; Es
meene zent Damonkos Atÿanknak
harmad zerzeteeben kÿ mondatÿk pe-
-nitencia tartasnak zerzete /
Meelÿ zent zerzetesseeg harombol
bÿzonÿwltatÿk meg . hogÿ ÿgaz leeg̋en
Elezer mert zent Damonkos atÿank
-twl zerzetteteth . Lombardÿaban . kÿert
sok vÿaskodasa volth . az erethnekek
ellen / kÿk annak elette bÿrtaak /
kÿketh . mÿnd az teeb zent atÿakkal
egÿetembe onnan kÿwe ÿzween / ew
helÿettek zerzette Az zent penitencia
-nak zerzetesseegeet / Masodbol ÿg
-aznak lattatÿk / mert Anÿa zent egÿ-
haaz be vette mÿnt ÿgaz zerzetessee-
ghet ; Es zent papaak Confirmaltak
Negÿed honorius . hwzon kettód Ia-
nos pp̄ . kÿlenczed Bonefacius . Es
heted Innocencius . kÿk mÿnd nagÿ
sok zabadsagot . Bwlchwt . es oldoza
tokat enghettenek . Harmadzor merth //

{276a}
Az zent Zerzetet A mÿndenhato wr isten
meg zentelte es ffel magaztatta : kÿ meg
bÿzonÿwltatÿk . kÿlemb kÿlemb sok zent
Azzonÿoknak zenthseeges eeleteknek
es choda teeteleknek mÿatta / kÿk kózz
-ól egÿ ÿeles zerelmes xp̄usnak ÿegÿe
-se ez zenth katherina ees kÿról mastan
zolwnk bezeellw̋nk / Mÿkeppen kedeeg
valaztotta leegÿen maganak ez zenth
damonkos atÿank zerzeteet / meg lathatt
-ÿa ha kÿ eew eeleteet akarya olwas-
-nÿ . Hol ott wgÿ olwastatÿk / Egÿ na-
-pÿ napon mÿkoron ÿmathkozneek hog̋
wr isten tartanaa meg ewtet az ew
zÿzesseegenek fogadasaban . el reewól
-teteek . es nagÿ sok zent Atÿaak azon
zerzetból nekÿ ÿeleneenek . kÿk kózót
zent Damonkos atÿank ott vala . mÿ
-ert hogÿ kÿwalthkeppen valo <zermetes->
zerelmetes aÿoÿtatossaga vala hozÿaa
kÿnek eeggÿk kezeeben egÿ liliom zaal
vala langazwan . De meg nem eegwen
es az maas kezeeben az zerzethnek
rwhaÿa / Es azon latasban . mondan-
-ak katherinanak . mÿnemew zerzetet
akarna valaztanÿ . felele . En zenth
Damonkos atÿam zerzeeteet kÿwanom
ffel veennem / Monda ottan ewne-
kÿ zent damonkos . Eress leelekkel
leegÿ zerelmes leanÿom / mert a'meelʼʼ
zeerzetet kÿwalataal . ewtózól . Es ez
lataas el enÿezeek elóle / es nagÿbÿzo
dalmat veen wr Istenben ; Mÿko
ron kedeeg az ew zÿzesseegenek tarta
-saath meg ÿelentette vona az ew zÿ-
-leÿnek : es azok nagÿ eremmel meg
aldottaak vona . Ottan Senaban .. az
apachakhoz meene es mÿkeppen ew
kysdedseegetwl fogwa kÿwanta va
la . be ótózeek / nagÿ lelkÿ aÿo''tatossag
gal . es ÿstenÿ zent zeretettel .-
Harmad ÿeles lelkÿ ÿozaag kÿben ee
le zÿz zent katherina mondatÿk / ez vyla-
ghÿ testÿ kemeenseeg : kÿth meg ÿsmer-
hetw̋nk ez harom alaa mondandokbol .
Elezer eetelben es ÿtalban . Masodzor
rwhazatban es haalo agÿban . harmad-
-zor

{276b}
Vÿgÿazasokban es ÿmachagokban . Elezer
mondam hogÿ kemeenseeget tartot ee
teleeben . ÿtalaban / mert rÿtkan olwas-
-tatÿk mÿnd ew kÿsded germeksseegetw̋l
foghwa . hogÿ hwsth eeth vona . kÿnek
annak wtanna mÿndenestw̋l foghwa
el vetee ew tewle . De chak kÿneeret
es gÿmelchet eet : tÿzen keth eztendós
koraban kedeeg fÿew gÿekerrel eelth .
Borth kedeeg mÿkoron ÿwth olÿ ÿgh-
-en meg vÿzeztte hogÿ alÿg erzette
az bor zagaat . De annak ees ellene
monda tÿzen ewt eztendew wtan .
Gÿakortaa kedeeg nagy sok napÿglan
sem eetelth sem ÿtalth hozÿaa nem
vett . Gÿakortaa mÿnd hetedzaka eehen
zomehon beÿtelth . wg̋ zolgalta az wr
ÿstent / Masodzor meg ÿsmertetÿk
az ew magahoz valo kemeensege . rw-
-hazatban es aagÿon valo halasban .
Ewnekÿ eegÿeb rwhaÿa nem volth .
hanem chak ÿnghe . Es sem telbe / sem
nÿarba<n> egÿ kóntósseenel teb nem volt
Ew ÿngheenek alola . ne Ciliciomot
neha . vass lanczot vÿselth : hogÿ kedeg
nÿlwabban kowethetnee zent Damon-
-kos lelkÿ attÿaak lelkÿ eelethben .
mÿndden napon . haromzor neeg̋zer
ostorozÿa vala ewnen magaat ./
Agÿa keedeeg chak azon azzÿw dezka .
es egÿ remeek ffa feÿe alat : Ezeeben
tarthwan zent paal apostolnak mon-
dasaat : Meg gÿettrem az en testemet
es zolgalattra haÿttom . hogÿ eegÿebek-
-nek ÿoot predicalwan . enmagam go-
-nozzaa ne legÿek / Es azonkeppen az
gÿarlo testhnek akarattÿaak haÿttÿa
vala az leleknek . es okossaghnak aka-
-rattÿara . Es ew lelkeet wr istennek
akarattÿara . hogÿ se testhzerent . se
lelekzerent ne tehetne eegÿebet . hanem
Amÿ wr istennek newe dÿcheretÿre
vona es ennen maganak ÿdwesseegere /
Harmadzor meg ÿsmertetÿk az ennen
magahoz valo kemensege zentelen valo
vÿgÿazasoknak es ÿmathkozasoknak
terheeból ; Merth anneera ÿwtot vala
hogÿ keth napon awagÿ harom napon

{277a}
Fel horaat awagÿ eegÿet nÿwgodot
Az nagÿ eensseegból azerth annee azalʼʼ
-ssagra ÿwtot vala . hogÿ mÿkoron ez
vÿlagbol kÿ mwlt vona . lataak haat
az ew agÿeeka ew <bez> belÿhez es hw-
-rahoz ragadot vona . Oly ÿghen meg
zaradot vala . ew halala felee . hogÿ
ew teste felenÿ sem vala . mÿnt meeg
ew kÿsded leanzo koraban ees volt .
kÿról wgÿ mond . az nagÿ pius papa .
az ew bullaÿaban ez zent zÿz azzon-
-rol . Ez zent zÿznek ew zenwedetessee
ge nagÿssagos . es chodalatos ew ez
wÿlagÿ eeleteenek kemeensege / Mert
mÿkoron bornak hwsnak eeledeleet
ew tewle mÿndenestw̋l foghwa el
tawoztatta vona ; Es semÿ bewchw̋t
sem akarna hozÿaa vennÿ . veegre
anneera ÿwta / hogÿ sem kÿn̋eret sem
eegÿebet nem eenneek ez vÿlaagh ze
-rent . hanem chak mennÿeÿ meenn-
awal eelne / mÿnt yo kerezttÿenek
zoktak hozÿaÿok vennÿ az oltarÿ
zentsseeg zerent ; kÿben mÿnd az
wr Isten dÿcheertetÿk :-
Negÿed lelkÿ nemes ÿozaag kÿben
eele es haznala zent katherina mondatÿk
kegÿesseegh : kÿben meelÿ ÿghen el hatal-
-mazot vala . meg ÿsmertetÿk ez harom
rendbelÿ zemeelÿeken / twdnÿa ÿllÿk az
zegheenÿekhez . Az korokhoz betegekhez es az
zegheen̋ bÿnesekhez / Elezer azert kegÿess
vala az zeghenÿekhez . kÿról wgÿ mond
pius papa az bullaban .. Az Cristus Iesus
zeghenÿnek bew kezzel oztogat vala : esm
-eg wgÿ olwastatÿk eeleteeben hogÿ za-
badsaga volt az ew attÿatwl alamÿsn-
-aat adnÿ vala kÿnek akarth vona . ew
attÿanak ÿozagabol / Egÿzer tóteneek
hallanÿ . hogy egÿ zegheenÿ ewzweg̋ azzo-
-nÿallat ew hozÿaa tartozoÿwal nag̋on
eehezneek zomehozneek : ÿollehet nagÿ be
-teg vona akkoron / ottan azert ew ÿmacha
ganak mÿatta kÿnnÿebseeget nÿere wr
istentewl / Es ffel kelween reeggel . gabonat

{277b}
Borth olaÿth nagÿ bewen ennen vallan
az zeghen azzon hazahoz vÿween le te-
wee hazaban . nagÿ czendesseeggel . eet
ez dolgaban hasonlatos leen bodoghssa
gos zent Mÿklos pÿspekhez :. Annak w-
tanna torteeneek esmeg egÿ napon mÿ-
koron az zent egÿhaznaal vona . egy kee
re alamÿsnaat tewle es mÿkoron nem
vona mÿt adnÿ . Az olwaso zem kózót
vala egÿ ezÿsth kerezt . ÿeeg zemewl .
ottan azert azt ees el oldaa es az
zegheennek adaa .. Azon eeÿel nekÿ
ÿeleneek wrwnk Iesus Cristus es m-
-onda katherina / ÿme tegnapÿ napon
ezth aadaad ennekem .. En ees meg
fogadom teeneked hogÿ az wtolso ÿtee
lethnek napÿan mÿnd az zent angÿa-
loknak ez embereknek latasokra . azth
az te eremednek nagÿsagara megh
mwtatom . kÿból meg ÿsmertetÿk az
zeghenÿekhez valo zorgalmatossaga /
Masodzor vala kegÿes es ÿrgalmas
az nÿawalÿas korokhoz beteghekhez ..
Mert nagÿ zorgalmatossaggal zolgaal
vala ewnekÿk / vala egÿ nÿawalÿas
koor poklos azzonÿallat kÿnek kathe
rina zolgalnÿ zokot vala .. mÿkoron
meg keztte vona wtalnÿ az ew ghe-
reentes voltaat : egÿ napÿnapon meg
tÿztoÿtaa ewtet . es az wndoksagot
gÿeÿtee egÿ medenczeben . es monda .
En / teghedet az en zerelmes ÿeg̋esem
-nek wr Iesus xp̄usnak zerelmeerth
meg ÿzlak / es teghedet gÿarlo testh
meg gÿeterlek / Annak wtanna leen
hogÿ meg zewneek mÿnden wtala-
-ttÿa De koronkeed zeep ÿllatwnak
erzettetÿk vala ewnekÿ . mas ember-
-nek rwthsaga ; Masod napon meg
ÿeleneek ewnekÿ wr Iesus xp̄us
es meg mwtataa katherinanak az
ew zenthseeges sebeÿt mondwan
katherina mÿert az en zerelmemeert
ollÿan wtalatos ÿtalth veel hozÿad
nem leezek halalatlan teeneked ee-
-rette . Es katherina zaÿaat ÿwtataa
az ew zent oldalanak zent sebeehez
mondwan . En eedes leanÿom apollʼad

{278a}
Megh . es ÿgÿaal az een oldalambol
eedes ÿtalth . kÿwel az te lelked . mÿnden
eedesseeggel bel tellÿeseeggÿek / es teste-
det ees bel tellÿesehe / kÿt en eerettem
meg wtalaal ; kÿben ottan bel tellÿe
-sedeek az wr Istennek malaztos volta .
Harmadzor vala kegÿes es ÿrgalmas
zent katherina az zegheen̋ bÿnesekhez
Mert gÿakortaa ÿmatkhozwan ew eere
-ttek nagÿ sokaknak tezen vala sedelmet
ew zenthseeges ÿmachaganak es erdem-
-enek mÿatta / kÿknek zamokat sok vona
chak gondolnÿa ees . mÿneewel ÿnkab
ÿrnÿ . menee gonozokat tereÿtet hattra
menee ÿokat meg eresseÿtet ÿoban . me
-nee sokakat meg vÿgaztalt lelekzerent
testhzerent : neha bezeedewel . neha ÿra
-sawal .. neha . ÿzenetÿwel . neha ÿma
-chagawal ; Annak felette menee lelke
-keth kÿ ragadot pokolnak torkabol es
meennÿet ffel ÿgazoÿtot mennÿeknek
Dÿchóseeges bodogssagara . Czak az wr
Isten vethetÿ zamaat ; Mÿnemew kedeeg
malazttal eellÿen dolgok lehettenek .
kÿ mÿnd ezeeben vehetÿ : Azert dÿche
retesnek lattatÿk az aldot wr Isten
az ew zerelmes hÿweÿben .-
Ewtó̗d ÿeles lelkÿ ÿozaagh kyben
eele zÿz zent katherina . mondatÿk
nagÿ paciencia tartass . ÿelessen ez ha-
-rom alaa mondandokban .. Elezer habo-
-rwsagokban .. Masodzor . keseertetekben
harmadzor keenzenwedeesekben ./
Elezer . bekeseeges volth kÿlemb kÿle
-mb haborwsagokban . kÿ meg bÿzon-
nÿwltatÿk eellÿen peldabol .. Vala
Senaban . azon zerzethben egÿ zolgalo
lean̋ kÿnek palmerina vala newe
kÿ pokolbelÿ erdeghnek ÿzgatasa
mÿat olÿ ÿghen ellene ÿaar vala .
katherinanak hogÿ az nagy gÿlóseegh
nek mÿatta . ÿng̋en neweet sem
akarÿa vala hallanÿ es neweznÿ
katherina kedeeg azt lathwan koron
-keed ÿmaad vala eerette / Mÿkoron
azert az gonoz lean̋ nagÿ korssagban

{278b}
Eseth vona . Katherina azth halwan hoz-
-ÿaa meene meg latogathnÿ . az nÿawa-
lÿas Soror kedeeg ottan meg kemeenÿe-
deek ewmagaban es hagÿaa hogÿ kÿ
ÿzneek katherinaat az hazbol : ew kedeeg
nem zenÿk vala eerette ÿmathkoznÿ
Es wgÿ leen hogÿ meg gÿózee ew
zent ÿmachaganak mÿatta es az keg̋et
len alazatossagra es tóredelmesseegre
terween . bochanatot keere . es zenthsee
get veewen ew hozÿaÿa kÿ mẃleek
ez vÿlagbol / Mÿkoron esmeg mas .
Sorornak zolgalna . ew betegsseegeben .
az ees kÿlemb kylemb bozzwsagok-
kal ÿlletÿ vala katherinaat / Terteenek
hogÿ ew ÿmachagaban bozzankodnek
raÿtta wr Istennek / Nekÿ ÿeleneek
wrwnk Iesus xp̄us tarthwan . egÿ
aran . koronaat / masth egÿ tówÿs koro-
naat . ew kezeeben . es monda / kathe
-rina valazd el eeggÿket ennek ez
vÿlagÿ eeletedben . Ha eet az aran
koronaat valaztot . haat az mas vÿ-
lagon tówÿs koronaat keel vÿselned
ha kedeeg eeth az tówÿs koronaat
valaztot haat az mas vÿlagon aran
koronaad leezen ; Azt halwan kathe
-rina ezeebe vewee magaat es aÿan
laa magaat bekeseeg zenwedesre . es
kÿ veween ew kezeeból az tówÿs
koronaat tewee katherina ennen feÿe-
ben . Annak okaert sok ydeÿglen zen-
wede fee faÿdalmat . Es azon keppen
meg eressedween wr ÿstenben / an-
-naal ees eressebben ffel etezeek az zent
paciencianak fegÿwereeben : Az beteg
Soror azert lathwan katherinanak be
keseeg zenwedesseet tóredelmesseegre
tóre es bochanatot keerwen . ÿmaran
nÿlwan zenthnek es bodognak predi-
-callʼʼa vala ; Mÿnd ezenkeppen nagÿ
sok zemeelÿektewl sok zamtalan bozz
wsagot zenwed vala . gonoz hÿrt ne-
-weth es gonoz bezeedeketh . De kathe-
rina wr Istennek malazttÿa mÿat
mÿnd nagÿ alazatossaggal es bekesse-
ggel zenwedÿ vala : kÿkból mÿnd
dÿcheertetÿk a'' mÿndenhato wr isten /

{279a}
Masodzor vala bekesseeges erde
ghÿ keseertetkben .. kÿerth wgÿ mond
pius papa az Bullaban . vÿaskodÿk
vala katherina gÿakorlatossaggal az erde
ghekkel . es sok nÿwghatatlansagokn-
-ak mÿatta sok bozzwt zenwed vala .
De mÿndenkoron zent paal apostolnak
mondasaat vethÿ vala ellenek . mÿko-
-ron beteg vagÿok akkoron eresseb va-
gÿok : wgÿ olwastatÿk eeleteeben hog̋
wr Istennek enghedelmeeból . gÿakor
taa . olÿ ÿghen gÿettrÿk vala es osto-
-rozÿaak vala az erdeghek . katherinaat
hogÿ mÿndenek chodalkoztanak raÿtta
kÿk az ew testet lattaak . De mÿnde
-nekket nagÿ halalattal veezen vala
az wr Istentewl
Harmadzor bekesseeges volt kÿlemb
kÿlemb keen zenwedesekben .. es zabad
akarattÿa zerent valo kemeen peni-
-tencia tartasban . kÿlemb kÿlemb <kor>
testÿ korssagban betegsseegben ; kÿkról
bÿzonsagot teezen pius papa az bulla-
ban : feÿe faÿasnak mÿatta wgÿ m-
-ÿnt koronkeed gÿettreÿk vala : mÿnd
denben eremesth tarssolkodwan az ew
eedes zerelmes meg valtohahoz ez vÿ
-lagon kÿról zent pal ees meg em-
lekózÿk . ha az xp̄us Iesussal zenwe
dewnk . Annak wtanna . vele ees
wralkodwnk az mas vÿlagon :
Katherina ezeket mÿnd zÿweben tar-
-ttÿa vala . es eremesth zenwed va-
la wr Istennek zerelmeerth ./
Hatod lelkÿ yozaag kÿben
zÿz zent katherina eele es haznala
ez vÿlagon mondatÿk . lelkÿ es testÿ
Alazatossaag . kÿ meg ÿsmertetÿk ÿe
lessen ez harmakbol . <ezer> Elezer fee
lelemból . Masodzor wtalatossagbol
harmadzor nÿaÿassagbol . Elezer m-
ondam hogÿ az ew nagÿ alazatossa
ga meg ÿsmertetÿk feelelemból . Mert
mÿkoron mÿnd kezdettewl foghwa az
aldot wr Iesus cristustwl kÿlemb kÿ-
lemb latasokkal . es ÿelenetekkel m-
ÿnd emette . mÿnd al<.>matta megh .

{279b}
Kezdet vona latogattahnÿ : koronkeed
nagÿ feelelembe volt . ezeeben tarthw
an az zent attÿaknak keesertetÿth
Mert gÿakortaa sokakat chalt megh
pokolbelÿ erdeg . ÿo angÿalnak kepee-
ben / Annak okaert Az wr Istennek
aÿanlÿa ennen magaat . es wg̋
leen hogÿ wrwnk Iesus xp̄us nekÿ
ÿelenween meg tanoÿttaa ewtet mÿnd
ÿsmernee meg mÿkoron az lataas ÿo
es ÿgaz vona .. es mÿkoron gonoz
awagÿ hamÿs . Tórteenek hogÿ kathe
rina az ew lelkÿ Confessoranak meg
ÿelente az ew latasÿban . Es az Con-
fessor halwan teebolÿognÿ kezde raÿta .
es reea kezde neeznÿ . haat olÿ mÿnt
el valtozot vona az ew zÿne . olÿ
mÿnt az Cristus neezne reea . ottan
nagÿ ffel zowal kezde mondanÿ . Oh
kÿchoda kÿ mastan en reeam neez .
katherina felele . Az kÿ wagÿon . az
az wr isten / es ottan termeezettre val-
tozeek esmeg az ew zÿne . Es az Con-
fessor ottan bÿzonnÿal meg ÿsmeree
az zÿznek ew zenthseeges voltaat .
Masod kÿból meg ÿsmertetÿk az ew
nagÿ alazatossaga . mondatÿk . ennenma-
ganak wtalattÿa / Azt kedeeg vewee
es tanwlaa ennen magatwl wrwnk
Iesus Cristustwl . nekÿ yelenwen es m-
-ondwan . Twdod ee leanÿom kÿ wagy
es kÿ wagÿok en ? ha ez kettóth
nÿlwan megh ÿsmerendód . bodog leez''
Mert te az wagÿ kÿ nem wagÿ .
En kedeeg az vagÿok . kÿ wagÿok . ha
ellÿen ÿsmeret leend az te lelkedben
soha meg nem chalhat teeged az ellen-
-seeg . Mert te semÿból teremthwen
teremtet allat wagÿ : Es ha az teremtet allat / enne ma-
ga<d>nak marad el esÿk . es . semÿe leezen
Es ennen magatwl koronkeed haÿlan-
do bÿnre . kÿ semÿnek mondatÿk . Es
ennen magatwl <..> ÿng̋en ÿoot sem
gondolhat . Azert az veghetetlen wr
ÿstenhez hasonlathwan . semÿnek
gÿeztetÿk lennÿ / Azert az az . kÿ nÿn
chen . De mÿnek okaert az wr ÿsten .

{280a}
Mÿnden leetelnek eredetÿ es kwth-
feÿe . es ew tewle zarmazÿk mÿnden
teremtet allathnak . leetele ; azerth chak
ennen maga mondhattÿa . en vagÿok /
Harmadbol meg ÿsmertetÿk katherina-
nak alazatossaga . naÿassagot tarthwan
mÿndenekhez / kÿról wgÿ olwastatÿk
hogÿ sem ez vÿlaghÿ dolgokban . sem
lelkÿ haznalatokban . magaat nem von-
-ta / ha mÿkoron wr Istennek akaratt
-ÿabol ÿdwesseegesnek ÿsmertte / harom
eztendeeg wgÿ tartotta az cellaat es
az veztegseeget hogÿ senkÿwel nem
bezeellet .. hanem ha mÿkoron zenth
egÿhazhoz meenth .. EEÿelÿ vÿgÿazasth
wgÿ tartotta hogÿ veternÿe harang
zoÿgh el nem alwth : mÿg az fraterek
ffel nem kóltek . Annak wtanna azt
mondotta . ÿmaran Az en atÿamffÿaÿ
ffel kóltenek Istent dÿcheernÿ . wr isten
tarchad meg ewket . mÿnden gonoztwl
en egÿ keveessee el nÿwgozom /
Nappal kedeeg . kÿwe nÿomotÿk vala
kewessee hogÿ ÿo bezeedewel teeteme-
-nÿeewel az ÿo peldaÿawal : sokak
-nak haznalhatna . ÿdwesseegekre /
kÿkból nÿlwan meg ÿsmertetÿk mert
az ew zerelmes ÿegeseenek xp̄usnak
peldazattÿara wgÿ akartta ez zent
zÿz azzon hogÿ mÿnden ez vÿlaghÿ
ÿdwesseeges dolgokban reeze legÿen
az teremtew wr Istennek elette
Heted zent lelkÿ ÿozaag kÿben
eele zÿz zent katherina . mondatÿk
ÿoban valo veeghÿg meg maradaas
kÿról wgÿ mond zent Ieronīꝰ doctor
Lucianos remethenek ÿrth leweleeben
kÿk ÿoth kezdenek sokan vannak . De
kÿk veegre vÿgÿeek kewesen vannak .
Zÿz zent katherina kedeeg . nem chak hog̋
veegre nem vÿtte vona . a'mÿt kezdett .
De naprol napra . ÿozagrol ÿozagra nÿo-
-moteek kÿk kózzól ; harom ÿrth dol-
gokrol emlekózÿk pius papa . az bulla-
-ban <mondwan> . Elssew . kÿ neezÿ az
ew zenthseeges voltanak kezdetÿt mon-
-dwan / zÿz katherina Sena new wa-

{280b}
-Rasbol tamadwan / es ÿo zeerbelÿ zÿlek
tewl zÿlethwen / eeleeb aÿanlaa ma
gaat Cristusnak Iesusnak . zÿzesseegeenek
fogadasawal .: honnem mynt ÿstent
ew ÿdeÿe zerent meg ÿsmerhetnee /
Masod ky neezÿ . az ew eeleteenek
folÿasaat : kÿról ees wgÿ mond .
Semÿ bezeed<e> ew zaÿabol nem
zarmazot . kÿ zerzetesseghnek es
zenthseegnek ellene lett vona . De
awagÿ ÿo eelettról . awagÿ ÿdwe
sseegról . Istenról . menÿorzagrol . es
zerelmes tanwsagrol zarmazot ./
Harmad . kÿ neezÿ az ew vtolso nap-
-ÿaat . kÿról ezen mond azon bulla-
-ban .. wgÿ mÿnd harmÿncz harom
eztendeÿ bel telween . Romanak wa-
rasaban hwnÿaa be zemeet . kÿ mÿ-
keeppen meent legÿen menÿeknek
ew dÿchóseeges orzagaban : es mÿne
mew kÿlemb kÿlemb choda ÿstenÿ
dolgok akkoron tórtentenek . es ÿe
lenetek sok zemeelÿeknek . nÿlwa
-bban meg vannak ÿrwan az ew
zenthseeges eeleteenek zereeben .
Harmad tanwsagwnk le-
zen . zÿz zent katherina azzonnak
eeleteeben : Ew kÿwalthkeppen valo
meltossagos es zenthseges ffel magaz-
tatassanak . wr Istentewl . heet <na>
malaztoss . es chodalatos tÿzteletesse
geeról . kÿk kózzól elssew mondatÿk
lelkÿ ÿsmerethnek vÿlagossaga . Masod
ÿewendó mondasnak malaztos latasa
Harmad : Istenÿ yeleneteknek vÿgazta
lasa . Neegÿed lelkÿ eeledelnek eedes-
seghe / Ewtód . choda teetemenÿeknek
leetele . Hatod . bodogssagos ÿelenetek
Heted : nÿlwan valo . zentek kózzee
zentelees :
Elssew . wr Istentewl valo malaztos
tÿztesseege : kÿwel zÿz zent katherina
ffel magaztattateek mondatÿk lelkÿ vÿ-
lagossaag : kÿnek ew lelkÿ ÿsmeretÿ-
-ról es bólchesseegeeról wgÿ mond .

{281a}
Pius papa . Azon Bullaban . Senkÿ
ew hozÿaa nem mehetet latogatas-
-nak okaert . kÿ belcheb es ÿob nem
lett vona annal honnem mÿnth
oda meent / Mert ez zent azzon-
-nak ew belcheseeges twdomana
twlaÿdon Istentewl volt nem <e.>
emberÿ tanwsag mÿath . Az zēt
apostoloknak moggÿok zerenth .
Annak okaert eleeb lett mes-
-terree honnem mÿnt tanoÿth
-vannÿaa / kÿ Azon nÿlwan m
-egh ÿsmertetÿk . merth Akar
az zent ÿrasbol . Akar wr ÿsten
-ról . Akar eegÿebnemew nagÿ
meelÿ belcheseegból . ew tewle
twdakoztak legÿen . mÿnden-
-nek nagÿ belcheseeggel felelth .
es eleghet tett / Es mÿndenek-
-eth alazatos baran keppen bocha-
-tot el kÿket annak elette . mÿ
-keent rawazokat es dÿhes fark
asokat fogadot be . wgÿ hogÿ
nekÿk chodaltaak ez zent zÿz-
-ben az nagÿ Istenÿ belcheseeget
Nekÿk mÿndden ÿozagokat .
Istenneeben oztogathwan . zeghen-
seegben foglaÿtaak ennenma-
-gokat mÿnd halalÿg
Masod tÿztesseegh mondatik
ÿewendew mondasnak ótlóth
malaztossaga . kÿról wgÿ mond
pius papa Azon Bullaban /
Volth ew benne ÿewendew mon-
-dasnak lelke es nagÿ sok dolgot
mondot es latot meg annak ele-
-tte mÿnek elette lenneenek / es
nagÿ sok tÿtkos dolgokat megh
ÿelentet / kÿkról sok bezeedekkel
meg vannak ÿrwan . az ew
zenthseeges eeleteben / wgÿ olw-
-astatÿk ew rola . Vala Sena ne-
wew varasban egÿ Mÿklos
new zentelth vÿteez : kÿ mÿkoron

{281b}
Sok helÿen . nagÿ sok vÿtesseegeket tet
vona . Nemÿkoron ÿewe haza Senaba .
kezdee ewtet ÿntenÿ az ew azzon fe-
leseege hogÿ bezeellene zÿz katherina
-wal . De mÿkoron reea nem haÿth
hatnaa .. Az ew azzon feleseege / keree
zÿz katherinaat hogÿ ew erette ÿm-
adna ; Egÿ eeÿel ÿeleneek megh
katherina az vÿteznek . es ÿntee ew-
-tet hogÿ ha Idwezw̋lnÿ akarna az .
ew azzon feleseege bezeedeenek enghe-
-delmes lenne / Az vÿtez fel ebred-
ween almabol . meg mondaa az
latasth ew tarssanak . Es annak
wtanna katherinahoz meene / kÿnek
ott ew bezedeenek es zemeelÿeenek
ÿatta tó̗redelmesseegre esseek . es
zÿz katherinanak tanach adasa mÿ
-ath gÿonasra meene / es mÿnden bÿ-
-neÿt meg gÿonaa / Esmeg zÿz katheri-
-nahoz teere / meg ÿelenthwen hogÿ
mÿnden bÿneÿt meg vadlotta vona
az Confessornak . Az zent zÿz fel-
-felee hÿwaa es meg ÿelente ew-
-nekÿ egÿ rwtssagos bÿneet kÿth
tÿtkon tett vona . es azt meg nem
gÿonta vona .. Azt halwan az vÿ-
tez el amelkodeek raÿtta / es el mee
ne ottan meg vadolwan azt ees .
Es annak wtanna mÿg eele zÿz
zent katherinat nagÿ tÿztesseegghel
tartaa /
Egÿ ÿdóben . az ew Confessora mas .
fraterrel eredeenek zÿz zent Agnos
azzonnak koporssoÿahoz . es fogaak
meg ewket az tolwaÿok . mÿkoron
zÿz zent katherinat hÿwtaak vona .
ottan meg zabadwlanak .. az ew
zent ÿmachaganak mÿatta / es mÿn-
-dden eghesseeggel haza ÿeweenek
Towabba nag̋ sok ÿewendew vezedel-
meket meg mondot Anÿazent egÿ
hazra . mÿnek elette lenneenek . kÿk
meg vannak ÿrwan az ew eeleteben /

{282a}
Harmad tyztesseegh : mondatÿk Istenÿ
vygaztalasnak latasa ; Mergh zÿz katherina
gÿakortaa meennÿeÿ latasokat erdeml vala
lathnÿa wr istentewl . ÿelessen mÿkoron
aÿoÿtatos ÿmachaganak ÿdeÿn ew elmee-
ÿe zerent el reewtetÿk vala es el ragatta
-tÿk vala .. kÿról wgÿ mond pius papa
Gÿakortaa zent lelek mÿat el ragattatÿk
vala . es az eeghben ffel emeltethween
Istenÿ elmeelkódeesekkel eel vala . kÿben
olÿ ÿghen el haal vala . hogÿ ha kÿ
ÿllette ees nem erzette /
Meg ÿelettetÿk towabbaa az ew nagÿ
malaztos vota .. kÿt ez vÿlaghÿ gÿarlo
eelethben nem sok zenthnek olwas-
-wnk endethetween leennÿ . hogÿ az
aldot Wr Istennek zent ffÿa Iesus
ez vÿlaghnak meg valto ÿegÿt az zent
melto sebeket enghette vona . hanē
czak zent palnak . zent ferencznek
es zÿz zent katerina ÿeg̋eseenek
Neegÿed tyztesseegh mondatÿk az
Aldot oltarÿ zenthseegból veeth edes
eeledeleenek gÿenerw̋seghe / Mert
mÿkent egÿ tÿzta zÿw̋ egÿhazÿ em-
-ber mÿnden napon zokta vala hoz-
ÿaÿa vennÿ . Az aldot wr Iesus
xp̄usnak eedes zerelmeert .. kÿról
wgÿ mond pius papa Az bulla-
-ban / Talaltak neeha ez zent zÿzet
beÿt few zerzatwl foghwa mÿnd
pÿnkesth napÿgh . eetelnel ÿtalnal
kÿl Beÿtelnÿ ; chak az oltarÿ zent
seeghnek veeteleewel eelhetnÿ /
Wgÿ mond towabbaa . Nolch egh-
-eez eztendeeg vala fa lewelekkel
es gÿekerekkel eelth . Es mÿkoron
eennÿ hÿwttaak mÿnt halarra
meent vona . ha mÿkoron az zent
seeg veeterre . ha mÿnd Az meen-
-nÿeÿ eedes elederre ÿarÿwlt vona
ol eremesth es vÿgan meenth /

{282b}
Ewtó̗d tÿztesseegh mondatÿk
choda teetelnek kÿwaltkeppen
valo malaztossaga ; Mert mÿnd
ew eeleteeben . mÿnd halala-
nak ÿdeÿn . es halalanak wta-
nna meg ÿelentee az ew zent
seeges es erdemes voltaath
kÿlemb kylemb choda teetelek-
kel : kÿról wgÿ olwassok ew
zent eeleteeben . Vala Senaba
egÿ alexia new nemes azzon
kÿ zÿz zent katherinanak tana-
chabol az harmad zerzetet ffel .
vette vala . es wgÿan vele la-
kozÿk vala zolgalwan ewnekÿ
Mÿkoron zÿkseeg lett vona az
Nemes azzon hazanaal meg
pÿneezw̋le az gabona .. Annak
Wtanna wÿÿawal . meg ker-
dee zÿz katherinaat ha az pÿ
neezes gabonaat kywe hannaa .
Felele ewnekÿ . Semÿkeppen ne
tegÿed / De meen̋ el hozy vÿzet
ez tegÿ kowazt sÿss kÿnÿeret
Az atÿaknak es sororoknak .
mÿkoron azt tette vona . neeg̋
annee leen bennee mÿnth
aloÿttÿak vala es mÿkoron
kÿ zetteek vona olÿ ÿo ÿllatw
kÿnÿerek valanak az bÿdes
gabonabol . hog̋ soha nem latta
nak vona ollÿan eedes zeep
ÿllatw kÿnÿereket . Ez choda
dolog meg ÿsmerteteek es sokan
mÿnd vÿzeet mÿnd kÿnÿereet
ereklÿe keppen kezdeek tartanÿ
Annak wtanna tórteenek nag̋
degh halaal . es vala kÿk ez zēt
zÿznek esedeznek vala mÿnd
meg vÿgaznak vala . chodake-
-ppen / kÿról wgÿ mond pius
papa az Bullaban . Nagÿ es
zent vala zÿz katherinanak<aaz>
kezenseeghees neep kózóth -

{283a}
Ew ÿo hÿre newe . Mert mÿkoron
korok beteghek es zelletesek ew
hozÿaa hozattathnak vala mÿnd
ottan meg vÿgaznak vala . es
anneera el hÿrhet vala az ew zēt
seeges vota hogÿ nem chak alaa
valo zeeghen neepek De meegh
nagÿ wrak papaak es chazarok
eelneenek az ew tanachawal .
Hatod tÿztesseeghe mondatÿk
bodog ÿelenetesseeghe / Mert mÿ
-koron . Azon eztendeben mÿkoron
ÿrnanak wrnak zÿleteese wtan /
ezer harom zaaz . eztendóben . zent
gÿerg̋ hawanak wtolso napÿan
egÿ wasarnapnak harmad horaÿ
-an . Cristus Iesustwl meg aldot
zÿz zent katherina azzon . Romanak
varasaban nagÿ sok ÿo teetelnek w-
-tanna ez gÿarlo vÿlagbol kÿwe
mwlt vona .// Azon napon . zent
Raÿmūdus newew mester . zent kathe
-rina azzonnak Confessora .. eredee
el Bononÿaban Az tanachban es
keerÿ vala wr ÿstent es azzonÿ
-wnk mariat ÿmathkozwan hog̋
otalmaznaa meg ewtet mÿnd
den haborwsagtwl .. Ottan zo-
zatot hallaa mondwan . Ne
ffeelʼ semÿt . mert en eeth vag̋ok
te eeretted // menÿorzagban ees
vagÿok te eeretted / en teghedet
meg otalmazlak . leeg̋ bator .
Es el ameelkodeek raÿtta honnan
vona ew hozÿaa ez zozath . Es
meg ÿsmeree . hogÿ azon horaban
mwlt vona kÿwe az ew eedes
gÿonto leanÿa zent katherina
Kÿról wgÿ mond pius papa az
Bullaban /. Az ew halalaanak w-
-tanna ees ÿllethween az ew zent
testeet sok korok beteghek vÿgaz-
-nak vala megh / Es naponkeed vÿgaz
nak . kÿk ew hozÿaa folÿamnak

{283b}
Heted tyztesseeghe mondatÿk az
ew testeenek es zent ÿnnepeenek
Anÿazenth egÿhazban valo meg
zentóleese es zentek kózee valo
ÿrasa ezenkeppen leen . Romaban
Ew zent halalanak wtanna /
Romaÿ pius papa . egÿbe gÿw̋lw
-een az ÿdóben egÿhazÿ ez orza
gokbelÿ feÿedelmekkel es kezen
-seeges neepekkel :. Elezer az aldot
zent <m> Mÿseet meg zolgalw
-an Annak wtanna az zenth
predicaciot el veeghezween / az
ew zent eeleteenek mÿwoltarol
zent peter Apostolnak egÿhazaban /
Es annak wtanna .. ÿarwlanak
az zÿzesseeghnek edenÿeehez . meg
zentelnÿ . EEllÿen ÿgheekkel :-
Erek mÿndden hato wr istennek
Atÿanak es fywnak es zent lelek
nek tÿztesseeghere ; kerezttÿen zent
hÿthnek ffel magaztatasara . es
egheez kerezttÿenseeghnek óregb
-ewleesere / Mÿ wrwnk Iesus-
nak xp̄usnak / es ew apostolÿnak
zent peternak zent palnak hal-
mawal . es mÿ hatalmwnkkal .
Senabelÿ Nemes nemból tama-
-doth . zÿz katherinat // kÿnek teste
Az predicator zerzetbelÿ atÿak eg̋
hazaban vagÿon helÿhetween
lelke az menÿeÿ Ierwsalembe
az zent zÿzeknek karok kózót
ffel magaztathwan // wr Istentw̋l
erdemlet zent Coronaÿa zerent
Mÿnd ez mÿ kózónseeges atÿank
ffÿaÿnak tanachabol : kÿ magÿa
razwan .: vallÿok es mongÿok
ewtet zenthnek lennÿ ; mÿnd
nÿlwan / mÿnd tÿtkon ewtet
ÿllenÿ ; tÿztelnÿ / es Bóchw̋lnÿ

{284a}
Kÿth Romaÿ zent egÿhaz tÿztól
Az teb zentek kózzee zamlalnÿ es
ÿrnÿa haggÿok es paranchollÿok
hagÿwan az ew zent ÿnnepeet
eztendenkeed ÿllenÿ zent Gerg̋
hawanak elsew napÿan / mÿnd
tellÿes kereztÿen Anÿazent egÿ-
haztwl / Es ezenkeppen Az mÿn-
denhato wr isten kÿ chodalatos
az ew zentÿben zÿz zent kathe-
-rinat . mÿnd keth helÿen az az
wralkodo es vÿtezkódew egÿh
-azban nagÿ dÿchóseeggel ffel ma-
-gaztalta ; kÿt ÿmaggÿwnk eedes
zÿwel leelekkel . hogÿ az ew
zenthseeges eerdemeenek essedó
zeesenek mÿatta meltoztasson
mÿnketh mÿndden hoborwsag-
-ban es lelkÿ testÿ keseertetben
mÿnden helÿen meg otalmaz-
-nÿ es az mennÿeÿ zent eelet-
ben be ÿrnÿ hol ott wr isten
nel es Azzonÿwnk zÿz maria
-wal / es mÿnd az menÿeÿ sok
zentekkel zent Angÿalokkal
eel es orzagol zÿz zent katheri
-na azzon erekkewl erekkee Am̄ .
De Sanctis filipp
et Iacobo Apostolorum .
Ez maÿ zent ÿnnepnek Epistolaiat
ÿrtta meg belch eggÿk kenÿween-
-ek ewtód rezeeben . Sapiencie quinto
kÿnek bótew zerent valo magÿar
saga ezenkeppen vagÿon .-
Az ÿdóben azaz . Azÿewendew
ÿteelethnek napÿan . hol ott nÿlwan
leezen mÿnden embernek ÿo es go
-noz teetemeenÿe : mÿnt eelth ez .
gÿarlo vÿlagon / Alnak az ÿgazak
nagÿ Bÿzodalommal . Azok ellen

{284b}
Kÿk eeth ewketh nÿomorgattaak . es
kÿk az ew mwkaÿokat el vetteek
Lathwan zomorkodnak ewk ees zernÿẃ
feelemmel . es chodalkoznak ez nagÿ
hertelenseegen . ÿdwesseegnek rem-
eentelenseegen /. Mondwan ennen-
-magogban . penitenciara fordwlw-
-an . es ew zÿw̋kben lelkekben ohaÿ
-thwan : Ezek azok . kÿketh . neha .
mÿkoron ez vÿlagon eeltewnk . meg
mewettewnk chwfoltwnk / bozzw-
saghnak kepeeben : Mert mÿ heÿtok
bolondok . aloÿtottok az ew eeleteket
hewsagosnak leenny . es az vegsew
napokat tÿztesseegnel kÿl / De ÿme
mÿkeppen zamlaltattanak az wr
ÿstennek fÿaÿ kózzee : Es az ew za
mok az mennÿeÿ zentek kózzee -
Ez eemay zent epistola . Es meltan
olwastathnak Anÿazent egÿhaz-
-ban Az zent Apostolokrol / Megh
lathwan es ÿsmerwen Az bólch
zent lelek mÿat Cristusnak zenth
Apostolÿnak ez vÿlagon valo nÿo-
morwsagokat . Az hÿtetlen bÿnesek
tewl . Es az ÿteelet napÿan valo
nagÿ eróss hatalmas batorssagokat
es dÿchóseegeket / mÿkeppen . mÿnd
ÿokat gonozokat es mÿnd ez zeles
vÿlagot meg ÿteelÿk az gonozo-
-kath erek tÿzre . es halhatatlan
keenra . Es az ÿokat az erek dÿchó-
seegre es erek eremre : kezdettewl
foghwan . mÿnd veeghÿg ez er-
-telme ez maÿ zent epistolanak
Ez maÿ zent ewan
geliom .
Ez maÿ zenth Ewangeliomot ÿrtta
zent Ianos ewangelista kenÿweenek
tÿzen neegÿed rezeeben / Es leen
eredetÿ az ÿdóben mÿkoron wr

{285a}
-wnk Iesus Cristus emberseghe zēnt
vona harmÿncz harom . eztendós
ew zent halalanak elette . mÿkoron
az wtolso veegh vachoran volnanak .
Ewangeliom .
AZ ÿdó̗ben monda
iesus ew tanoÿ-
-thwanÿnak . Ne
haboroggÿek meg
tÿ zÿwetek . hÿztek ee istenb
-en enbennem es hÿggÿetek
En atÿamnak hazaban s-
-ok lakodalmak vannak :
Ha ymaran meg nem m-
-ondottam vona tÿnektek
mert el meegÿek tÿnektek helt
zereznÿ . es ha el menendó̗k es
tÿnektek helt zerzendó̗k . esmeg
el ÿewó̗k es tÿteket en hozÿ-
am veezlek . hogy ahol en va
-gÿok tÿ ees ott leegÿetek . m-
-ert ahowa en meegÿek twgg-
-ÿatok . az wtat ees twggÿatok
Monda ewnekÿ Tamas ap-
-ostol .. wram nem twggÿok
howa meegÿ . es hogy twdha-
ttyok az wtat ? Monda .
ewneky Iesus .. En vagÿok az
wth . ÿgassaag . es erek eelet
Senkÿ nem ÿewhet en atya-
-mhoz hanem en atalom .. Ha
meg ÿsmertetek vona engem-
-et : en atÿamat ees bÿzonÿa-
-wal meg ÿsmerteetek vona
es ez napsagtwl fogwa meg .
ÿsmerÿtek ewtet . es ÿmaran
lattatok ewtet .. Monda ew-
-nekÿ fÿlep apostol . wram m-
-wtassad meg mÿnekw̋nk az

{285b}
Atÿadat es eeleegh mynekew-
-nk .. Monda ewnekÿ Iesus
ÿme ennee ÿdeÿglen voltam
tÿweletek . meeg sem ÿsmerte-
-tók ee meg enghemet ? fÿlep
akkÿ enghem laat . lattÿa en
atÿamat ees . Azert mÿkepp-
en mondod te . mwtassad m-
-egh atÿadat : meeg sem hÿzed
ee mert en .. en atÿamba va-
-gÿok . es atyam . en bennem
Az bezeedeket kÿket en zolok
tÿnektek . en magamtwl nē
zolom . De atÿam en bennem
lakozwan . ew teezen mÿnd-
-en dolgot : Nem hÿzÿtek ee
mert en .. en atÿamba vag̋ok
es atyam en bennem . hanem
haat az ew teetemeenÿnek
hÿggÿetek .. Bÿzon . Bÿzon m
ondom tÿnektek .. ha kÿ en b-
ennem hÿzen ollÿan dolgok-
-at teezen ew ees meellÿeket
en teezek : de meeg nagÿoba-
-kat ees teezen : mert en atÿa
-mhoz meegÿek ; Es vala mÿn
keerendÿtek en atÿamat : en
newembe . azth teezem :-
Wr iesusban xp̄usban zerelmes
Atÿamffÿaÿ . Mÿert ez maÿ zent
ewangeliomnak . mÿnd bewtẃ ze-
-rent mÿnd lelek zerent valo ertel-
meÿ nÿlwan vannak . Annak
okaert kel meg lathnwnk ez dÿchó-
seges zenteknek . ew eeleteket es
veegheket ; mÿkeppen vÿtezkódeenek
ez vÿlagon Cristus Iesusnak pel-
daÿa zerent Es zaporoÿtaak Anÿa
zent egÿhazat sok lelkeket nÿerw-
ween / es predicallasoknak mÿatta

{286a}
Zenth fÿlepp Apostol : zent leleknek
ÿewetelÿnek wtanna / meene . zÿ-
-ttÿaban / Es mÿkoron ott hwz ezten-
-deegh predicallot vona / fogattatek
meeg az poganoktwl / es keezereÿ
-tetÿk vala hogÿ az balwan ÿste-
-neknek aldozneek ; Ottan azerth
nagÿ hertelen ÿewe kÿ egÿ nagÿ
Sarkan az balwan kepnek fonda-
-mentomabol . Es az papÿ feÿede
-lemnek ffÿat . kÿ ott zolgal vala
meg ólee . Es annak wtanna
keth feyedelmeketh kÿknek zolgaÿ
zent fÿlepp apostol meg ketezteek
vala .. Es az teb neepeket oly ÿg
-en meg dóglete dohos lehelletÿ
-wel . hogÿ mÿnd korssagossaa le
-nneenek Monda azert zenth
filepp Apostol .. hÿggÿetek ennek-
-em es ez balwan tórrÿeetek el
es az helÿet Cristus Iesusnak zēt
kereztffaÿaat ÿmaggÿatok . hogÿ
Attÿ beteghÿtek meg vÿgazÿanak
es hallottaÿtok ffel tamaggÿanak
Azok ottan kÿk gÿettrethnek vala
nagÿ ffel zowal mondanak . tedd
azt chak hogÿ vÿgazzÿwnk meg
es ez balwant ottan mÿnd el
tórÿók /. Ottan azert zent fÿlepp
apostol paranchola az Sarkannak
hogÿ olÿ pwzta herre meenne
holÿ senkÿnek ne arthatnaa / Es
ottan el meene / es towabbaa ott
nem marada .. Annak wtanna
zent fÿlepp mÿnd meg gÿogÿttaa
ewketh .. es az harom hallottakat
ffel tamaztaa . Es azonkeppen m-
-ÿnd Cristus Iesusban hÿween . A-
nnak wtanna meeg ees eztendeg
predicalla ewnekÿk / Es pÿspeke
keth papokat es ffel papokat zen-
-telween . meg aldaa ewketh .
Es meene Ieropolim new varas
-ban . es az gonoz erethnekseeget
el rekkentee kÿk azt predicall-
-ÿaak

{286b}
Vala hogÿ mÿwel xp̄usnak bÿzon
emberÿ testee nem volth vona .
Valanak kedeeg ez zent fÿlepp apo-
-stolnak keth zÿz leanÿ kÿk ÿewendót
mondnak vala es sok chodakath
teeznek vala zent lelek malazttÿa
mÿat // Mÿkoron kedeeg ez zenth
fÿlepnek el kózelgettet vona hala
la napÿa . meg mondaa azt meeg
heeted nappal annak elette az hÿw
kerezttÿeneknek . vala kedeeg az ÿdó-
ben kethneegÿwen heet eztendós
ember ; Annak wtanna mÿnth
ollÿan veen embert . az hÿtetlen
poganok fogaak meg . es az aldot
Wr Iesus mestereenek peldaÿazēnt
fezeÿteek meg ewtet : es ollÿan
bodog marttÿromsaghnak dÿchóse-
ge mÿat meene wr Istenhez . Es
keth felól mellette az ew keth zÿz
leanÿt . kÿknek zent eerdemÿben
Aÿanlok a'' mÿ zegen lelkw̋nket Am̄ .
Zent Iacab Apostolrol :-
Ez zenth Iacab vala Alpheusnak
ffÿa . es mondatÿk vala wrwnk-
nak rokonsaganak . Es ÿgaz Iacabnak
Vala kedeeg ez zent Iacab . ew zÿne
zemelÿe zerent hasonlatos . wrwnk
Iesushoz wgÿ hogÿ nem sok ember
ÿsmertte meg eegÿket masÿktwl
Es mÿndenkoron Cristussal ÿaar
vala : Mÿkoron kedeeg wrwnk
Iesusth meg fognÿ meneenek az
Sÿdok Iudas Apostol . ÿegÿet adot
vala ewnekÿk mÿn ÿsmerneek
meg ewtet zent Iacabtwl / hogÿ
ha ew . mÿert ÿsmerÿ vala . kÿt
meg apolna azth fognaak megh /
De mÿerth ez zent Iacab nagÿ zent
eelethben eel vala / erdemlee hogÿ Ierosa-
lembe ewt tenneek elezer pÿspekkee
ÿgaz Iacabnak ees hÿwÿaak vala
ewtet / mert meeg ew annÿanak
meheetewl fogwa meg zenteltetet
vala wr istentewl . Soha sem bort
sem bozaat nem ÿwt / hwsth sem /
eett

{287a}
Soha nem borothwalkozot . soha mag-
aat sem kenthe . Sem feredót / koron
-keed gÿochban es fe<r>ÿeer rwhaban
ÿarth / Olÿ gÿakortaa ÿmathkozik
hogÿ az ew terdee wgÿan ffel cho
-mosot vala . mÿnt az tewe hata .
Azert az ew nagÿ Iamborsagaerth
elsew ew mondot mÿseet az ap-
ostolok kózzól / Ez zent Iacab ap-
ostolok / mÿnt zent Ieronimꝰ doctor
ÿrÿa / mÿnd halalÿg zepletelen
zÿzesseeget tartot / Nagÿ pentekken kedeeg
mÿkoron a' mÿ kegÿelmes wrwnk
keenth zenwedet vona es el tem
-etetet vona . mÿkent zent Ieroꝰ
ÿrÿa fogadast fogada Iacab ap-
ostol hogÿ Addeeg sem eetelt sem
ytalt hozÿaa nem venne mÿg
embernek ew ffÿa hallottaÿbol
ffel nem tamadna / Mÿkoron
azert hosweet napÿan Wrwnk
Iesus Az ew zent Apostolÿnak ÿe
lent vona / monda ewnekÿk ve
-ssetek aztalth . es kÿnÿeret / es
mÿkoron meg aldotta vona m
-onda Iacabnak kel ffel atÿam-
ffÿa eegÿel . mert embernek ew
ffÿa hallottaÿbol ffel tamadot .
Ew pÿspekseegenek azert heted
eztendeÿben / mÿkoron az zent
apostollokkal predicallottanak
vona . Annas es Kaÿffas pÿspe
keknek elettek . mÿnd az teb
Sÿdokkal . es kózel vonanak m-
-eg kereztólkódnÿ / Bel ÿwta
egÿ gonoz ember . es monda
nagÿ ffel zowal . O ÿzraelnek
nepeÿ es feÿedelmÿ mÿt mÿ
-weltók / mÿre haggÿatok ma-
gatokat meg chalnÿ . ez erden-
ghes neepektewl / Es anneera
ffel ÿndoÿtaa az neepeknek zÿ
-wket hogÿ meg akarÿaak va
la koweznÿ az zent Apostolokat .
Az gonoz ember kedeeg ffel hag-
-wan

{287b}
Az predicallo zekben es Zent Iacab
apostolth alaa tazÿtaa : es az nap-
sagtwl foghwa mÿnd eeltÿg san-
tala / Mÿkoron azert harmÿncz
eztendók bel tóltenek vona . Lath-
wan az Sÿdok hogÿ zenth palth
meg nem ólhetneek . mÿert hog̋
Chazarra vette vona dolgaat .
Mÿnden kegÿetlenseegeknek dÿ
hesseegeet fordoÿtaak ez zent Ia-
cabra . okot keresween hozÿaa mÿ
keppen el vezdhetneek / Egÿ napÿ
napon azert hozÿaa gÿewleenek
es mondanak ewnekÿ / keerw̋nk
teegedet hÿd hattra az kóz nee
-pet mert felette el tewedet az
Nazaretbelÿ Iesus wtan . Aloÿth-
wan hogÿ ew leegÿen az Cristus
keerw̋nk azert teeghedet . hogÿ agÿ ÿo
tanachot az kóz neepnek . hosweet nap-
-ÿan mÿkoron mÿnd ffel ÿenek ÿm
-atkoznÿ / mÿndnÿaÿan azert megh
allwnk raÿtta vala mÿ teeneked ÿ
gaznak lattatÿk . mÿert hogÿ ÿgaz
ember es senkÿnek zemelÿeet nem
neezed ; ffel allattataak azert ewtet
az templomnak folÿosoÿara . es nagÿ
zowal mondanak . Oh ÿgassagos
ember . kÿnek bezeedeenek mÿndnÿa
-ÿan enghednewnk keel .. Mÿert az
az kóz neep teewólyók az meg fezw̋lt
Iesus wtan .. mongÿ ÿgazat mÿnek-
ewnk mÿ lattatÿk teeneked . Ottan
zent Iacab Apostol nagÿ ffel zow-
-al felelee mondwan ./ Mÿre ker-
detek enghemet embernek ffÿarol
yme ew ÿl az hatalmas ÿstenÿ eró
-nek ÿoghÿara ÿewendó ÿteelnÿ
eleweneked es holtakath . Ezth hal-
wan az hÿw kerezttÿenek nagÿ ere-
mben leenek . es eremesth halgattʼʼak
vala ewtet . Az zerzetes es yras
twdo sydok kedeeg mondanak . Gono
-zwl teewók hogÿ eellÿen bÿzonsa
got hagÿank mondanÿ . Azert hagÿ-
-wnk ffel .

{288a}
Es vessw̋k alaa ewtet onnan / hog̋
az teb kerezttÿenek meg rettennÿe
-nek es towabbaa ne mereezlÿeek
hÿnnÿ :/ Es eegÿetembe nagÿ ffel
zowal . mondanak ./ Oh . Oh . merth
az ÿgaz ees tewólgee . Es ffel hag-
-wan le hagÿoÿtaak ewtet onnan
es kezdeek ewtet kóweznÿ . mÿkent
Istenÿ karomloot ; mondwan ków-
ezÿek meg az ÿgaz Iacaboth .. Ew
kedeglen terdre esween ÿmaad vala
ew eerettek mondwan / keerlek
wram Bochassad meg ewnekÿk
merth nem twggÿaak mÿt teez-
-nek ; Azth halwan monda eeg
gÿk az papÿ feÿedelmekkózzól :
Haggÿaatok . haggyatok el atÿam
ffÿaÿ mÿt mÿweltek .. ÿme ez
ÿgaz tyeerettek ÿmaad :. Azonkez
-ben eegÿk egÿ hasaab fawal .
agÿon ÿtee zent Iacabot / es ottan
kÿ onthaa agÿaweleÿt // Es ollÿan
zent martÿromsaggal kÿ mwlw
-an . meene az erek dÿchóseegh
nek erwendetes bodoghsagara
kÿnek bewseeges zent eerdemee
-nek mÿatta . otalmazÿon megh
mÿnket mÿnden gonoz keeseer-
-tettewl . hamÿss hÿr vezteestw̋l /
hertelen halaltwl ; es erek kar-
-hozattwl / Atÿa . fÿw / zentleelek /
eegÿ erekkee eeló wr isten / Am̄ .
Cristus zent kere
-zth ffaÿanak meg
leeletÿról .-
Megh Alazaa ennen magaath
Cristus Iesus Atÿa mÿndenhato
wr Istennek es zeplótelen zÿz
Anÿa marianak eedes zeep zent
ffÿa . enghedelmes leewen mÿnd
halaalÿg es kerezthnek halala
ÿglan . Annak okaert ees ffel .

{288b}
Magaztalaa ewtet Atÿa wr Isten
es ada ewnekÿ newet . kÿ mÿnden
neewnek felette vagÿon / Ez ÿghee
-keth ÿrtta meg Bodogssagos zent
paal apostol . eeggÿk Epistolaÿaban
Ad phÿlipenses secundo .-
Zolwan bezeelween zerelmes atÿ
-amffÿaÿ . ez maÿ zent Innepnek
meeltosagos voltarol : mÿnden
hÿw leeleknek eedesseeg adatÿk
ew elmeeÿeben / Az gonozoknak
kedeeg tówÿsk ótletÿk ew zemek
kózÿben . kÿról emlekózween ezen
zent pal apostol ÿrwan . Corÿn-
tombelÿeknek ÿrth elsew lewelee
-nek elsew rezeeben / wgÿ mond
Mert az kerezthffanak newezetÿ az
el vezendó bÿneseknek . heÿtssaag
bolondssaag .. Azoknak kedeeg kÿk
ÿdwezw̋lnek . az az mÿnekwnk
kerezttÿeneknek Istenÿ ÿozaagh
Meg wgÿ mond towabaa . Az
hÿtetlen Sÿdook ÿegÿet es chod-
aat keernek . Az ghereghek Bel-
cheseeget keresnek ; Mÿ kedeeg
hÿẃ kerezttÿenek predicallÿok
A' meg fezw̋lt Cristusth . kÿ az
hÿtetlen Sÿdoknak teewólgesnek
lattatÿk . Az poganoknak kedeeg
bolondsaagnak ..-
De mÿert emberÿ nemnek meg
valthsaga be tellÿesewlteteek . az
aldot Cristut Iesus mÿat az ma-
gas kerezthffan ; Es eennen zarma
zeek mÿndden ydwesseegewnk
nek eredetÿ es malazttÿa . ÿma
ggÿaak ÿllÿk es tÿztellÿeek ze
nethlen dÿcheerettel az aldot wr
Istennek es zÿz marianak zent
ffÿaat . kÿ ellen meg rettēnÿe-
-nek es feelennÿenek az hÿtet-
len Sÿdok es gonoz poganok kÿk-
-nek Semmÿ reezek nÿnchen es
nem leezen Istennek zent orzagaban /

{289a}
Ÿmaran Lassok meg wrwnk iesus
xp̄us zent kerethffaÿaanak eredetÿt
meltosagaat . es haznalatossagaat .
Mÿndennek elette . mÿkeppen zent
doctorok zolnak rola . Az zent kerezth
ffa eredet zerent tamada es megh
leeletteteek ez maÿ napon sok keppen
Elezer lelee meg . Seth Adamnak
harmad ffÿa ez feldÿ paradÿchom-
ba . Mert mÿkoron halarra beteghe
-det vona / Seth meene paradÿchom
nak kapwÿara / hogÿ az ÿrgalma
ssagnak faÿanak olaÿaban keerne
hogÿ meg kennee ew attÿanak test-
eet es meg vÿgazneek / kÿnek
meg ÿeleneek zent Mÿhal ark
-anǵal es monda . Ne akar mwkal-
-kodnÿ es syrnÿ az ÿrgalmas fanak
olaÿaert .. mert semÿkeppen meg nem
nÿerheted . hanem mÿkoron bel telen
-nek ewth ezer . ewth zaaz eztendók
De meen̋ el vÿd ÿmez fa agat es
temesd el te atÿadnak feÿeenel / es mÿ
-koron gÿmelchet teremtend akkoron
az te atÿaad meg vÿgazÿk / Es mÿ-
koron haza meent vona talalaa az
ew attÿaat Adamot haat meg .
holth . Es wgÿan ott el temetee
ew feÿe feleth . Az fanak agaat .
kÿ ffel newekedween nagÿ fawaa .
newekódeek ; Erról zolwan zenth
ÿrasbelÿ doctorok hogÿ . eennen zar
-mazot vona az zent kerezthffa . es
nem choda hogÿ annee ÿdeÿg
meg maradot vona egheezzen .
mert lehetsseeges wr Istennek
akarattÿa zerent hogÿ . paradÿ-
-chomba hol ott emberek megh
nem halnak mÿg wr isten akar-
-ÿa . Azon helÿen teremtet faak
sem rotadnak megh . mÿg isten
akarÿa . Alkolmas vala kedeeg
wr istennek azth . tennÿ . hogÿ
onnan azon herról adathneek kÿ
az ÿdwesseeghnek orwossaga hol
otth . emberÿ nemnek vezedel
-meere . meereg es erek halaal
zÿletet vala az az paradÿczomba /

{289b}
Adam Atÿank . Azeert Az ÿdóben
vÿgazeek meg . tamada ffel es
leele testÿ leelkÿ ÿdwesseegheth /
mÿkoron . Az paradÿczom belÿ fanak
aga : az az . wrwnk Iesusnak zent
kereztffaÿa gÿmelczet teremte . Nag̋
peenteken . Mert Az ew zent ha-
lalanak wtanna lee zalwan lÿm-
bosra . kÿ hozaa Adamot es mÿnd
az zent Atÿakath . Istenÿ hatalmass-
-agawal / Annak okaert ez Dragala-
-tos zent paradÿchombol kÿ zarmazot
nemes elew ffa . wr istennek akara-
-ttÿabol meg marada mÿnd Salamon
kÿralnak ÿdeÿeÿglen . kÿ mÿkoron latta
vona zeep voltaat . hogÿ ÿo volna
mÿnden mÿben . vÿve el az herról
es ÿltetee el az ew lÿgheteeben /
kÿról wgÿ mond egÿ zent doctor
Iohn̄es Beeleth . hogy mÿkoron az alch-
mesterek . ez ffaat mÿben akarnaak
helÿheztethnÿ soha ÿo es alkolmas
nem lezen vala . De neha rÿwÿdnek
neeha hozÿw leelettetÿk vala .. Nem
choda kedeeglen / mert nem twggÿak
vala . mÿnemew mÿmre valaztotta
vona ewtet ÿewendóre az wr isten /
Annak okaert . meg wtalaak ewtet .
es veteek ewtet gathnak egÿ saros
wÿzen . hogÿ mÿndenek atal ÿar-
nanak ew raÿtta . es labbal nÿomo-
-ttathneek ew zÿdalmassagara : kÿ
nem lett vona melto tÿztesseegre
Tórteneek azert . hogÿ Az Saba or-
zaag belÿ keralne azzon . hallanaa
Salamon kÿralnak nagÿ ÿo hÿreet
neweet . ÿewe nap kelettról Ierw-
-salembe . Salamonnak bólch bezee-
deet hallanÿ / Mÿkoron kedeeg ÿw-
tot vona az patakra kÿn az ffaat
atal vetetteek vala .. mÿnt ha kÿ
meg mondotta vona . ottan megh
ÿsmeree lelkeeben . merth ez vÿlag-
nak . wra teremteÿe azon vona meg
valtando ez wÿlagot zent halala-
-wal . Annak okaert ees / nem akara
raÿtta atal mennÿ / De le eswen .
ottan ÿmadaa ewtet ; Erról emlekó-
zeek meg a'' mÿ edes wrwnk Iesus

{290a}
Az zent ewangeliomba Zenth
Mathe ÿrtta meg kenÿweenek
tÿzen kettód rezeeben . Az ÿdób-
-en el ÿew / es ffel tamad . nap
kelethnek kÿralne azzonÿa ez
nemzettel . kÿ ÿewt vala Sala-
-monnak belchesseegheet hall
-anÿ es el karhoztattÿa ewtet
Wgÿ mÿnt azt mondanaa . Na
gÿob hÿtÿ vala Az pogan keral-
-nee azzonnak . wr Istenben . hal-
-wan az ꝓpthanak belchesseegeet
es meg ÿsmerween az patakon
<..> atal vetet ffanak meltossa-
gaat . kÿt azon helÿen eróss hÿ-
-ttel ÿmada . honnem : mÿnth
az egheez sÿdosaghnak / kÿ nē
akara hÿnnÿ . es meg ternÿe sē
Atÿa wr istennek sok choda
teetelÿre Sem az ew zent ffÿa
-nak wrwnk Iesusnak zent
predicallasara . mÿnd ez maÿ na-
-pÿglan ees / mÿkent ÿol lattÿok
Mÿkoron azert az keralne azzō
haza tertt vona . ÿelente megh
az Istenÿ ÿelenetet Salamon
kÿralnak hogÿ ÿewendóre ne
-mÿnemew ember az ffan meg
fezw̋lendó vona . kÿnek mÿatta
az Sÿdo orzag el tórethneek /
Halwan azert azt az belch kÿral
Az feldnek meelssegheere temet-
tetee el ewtet hogÿ soha Senkÿ
meg ne lelnee .. De az wr iste
-nnek tÿtkÿaat tanachaat senkÿ
Nem twggÿa es akarattÿaath
senkÿ el nem enÿezhetÿ . Azon
helÿen azert ÿewendóre zerezte
-teek egÿ halas thoo : kÿ orwoss-
aghnak tawanak newezteteek
Mert mÿkeppen zent Ianos ÿrÿa
ewangeliomrol zerzet kenÿwee
-nek ewtód rezeeben . Az tonak
kórós kórewle koronkeed nagÿ sok

{290b}
Korok betegek fekewznek vala .. Wr
istennek kedeeg zent Angÿala . ÿdew
zerent le zaal vala . az toban . es meg
ÿndwltatÿk vala az wÿz . es egÿ . vala
kÿ elezer az korok kózzól az vÿzben
mehet vala / mÿndden betegsseghee-
ból meg vÿgazÿk vala : Meely tÿztw-
lat . doctoroknak mondasok zerent . nē
chak az zent Angÿalnak ÿelen vota-
bol . de az oth el temetet kerezt ffanak
ees ereÿból hÿhettÿek lett lennÿe .
Mÿkoron azert . az kegÿelmes ÿdwe-
-zeÿtenk Iesus Cristus halanak nap-
ÿaÿ el kózelghettenek vona . Az az .
nagÿ hettre ÿwtottanak vona . Az
zent ffa lataak haat ffel labbadot
az vÿz zÿnre . az feldnek meelsee-
gheból chodakeppen ; Azt lathwan az
Sÿdok . ÿdwezeÿtenknek zent hala-
lara kerezthffaat zerzeenek belóle //
Es ezenkeppen bel teleek az Sabaÿ
keralnee azzonnak ÿewendew mon-
-dasanak elssew reeze / Masod ree
ze kedeeg . az az . hogÿ Sÿdo orzaagh
nak ees a'' mÿat kellenee el veznÿ
Akoron teleek be / Mÿkoron az
gonoz hÿtetlen Sÿdok Cristus Iesus
halanak wtanna . Az zent kerezth
ffaat veewek . es nagÿ meelÿ verem
-be vethween el temeteek .. Es tebÿg
leen keth zaaz eztendónel . el enÿezw-
een az feld alat . mÿnd Constan-
tinos czazarnak ÿdeÿglen : kÿnek
Annÿa Zent Elona azzon . lelee meg
Annak wtanna . kÿnek Istoriaÿa
rÿwÿdeden ezen keppen vagÿon
Mÿkoron egÿ ÿdóben . Constantinos
Czazarnak hada tamadot vona . Ma-
xencius czazarral .. vÿwanak meg
az alffelden . az dwna mellet . Con-
stantinos czazar mÿkoron nagÿon meg
rettent vona .. ÿelenek meg ewnekÿ
almaban / az zent kerezthnek ÿegÿe
zozatot es halla / mondwan Ez zent
ÿegnek ereÿwel . gÿózheted megh
az te ellenseegedet : Mÿkoron az .

{291a}
Zenth Kerezthnek ÿegÿeeth Aranbol
meg zereztette vona . kezeeben vÿse
-lÿ vala . Masth ees . zereztetee . azt
zaztho keppen az Seregh elót hor-
doztattÿa vala . Es Annak mÿa-
-tta wr isten dÿadalmat ada ew-
-nekÿ . meg gÿezween Maxen-
-cius czazarth . es nagÿ halaath
ada wr istennek raÿtta . Annak
wtanna nem sok ÿdew . bel telw-
-een . kereztÿennee leen . Es meelÿ
ÿghen ffel magaztalta leth lee
gÿen wrwnk Iesus xp̄usthnak
zent hÿtÿth . bel vannak ÿrath-
-wan zent Siluesternek wr papa-
-nak eeleteeben / <Ew halala koron>
azert meg hagÿaa . es keeree . ew
Annÿaat . Zent Elona azzon . hog̋
eegÿebet benne ne tenne . hanem
meg keresnee . az aldot zent kerezt
-ffaat kÿn ez vÿlaghnak teremteÿe
meg valtotta vona emberÿ nē-
-zetet . es nagÿ melto tÿztelettel ffel
magaztathnaa ewtet .
Mÿkoron azert . az zent Azzon Ie
-rwsalembe ÿewt vona . nagÿ ha
ddal : be hÿwataa mÿnd vala hol
az tartomanba veenek es bewlchet
valanak . Azt halwan / kedeeg az
oth valo neepek mÿnd meg rette
-neenek raÿtta mÿ dolog vona .
Nekÿk ew kózzólók mondanak bÿ
zonÿawal veelem hogÿ . az meg
fferw̋lth Iesusnak Kerezt ffanak
akarÿa meg keresnÿ / Azerth la
ssatok hogÿ Senkÿ ewnekÿ meg
ne mongÿa ; merth twggÿatok bÿ-
-zonnÿal / hogÿ azonnal . a'' mÿ ree-
ghÿ atÿaÿnk tórweneenek el kel
tórethnÿ es mÿnekewnk mÿnd
el kel veznewnk / Monda eegÿ
ew kózzólók kÿnek Iwdas vala
newe . en nÿlwan twdom hog̋
eegÿeb oka annal nÿnchen /
Azt zent kerezt ffan kedeeg Senkÿ
nem twggÿa <hog.> hol vagÿon
De en hallottam hogÿ az en

{291b}
Ewsewm Zacheus / meg ÿelentette
volth az en atÿamnak . Sÿmeonnak
Es mÿkoron meg akar vala halnÿ
ennekem meg mondaa .. Lassad
wgÿ mond ffÿam / mÿkoron az ke-
rezt ffaat meg kezdÿk keresnÿ . ottā
meg mongÿaad hol vagÿon . hol
nÿomorwsagot mÿatta ne vallʼʼ
mert annak wtanna soha towa-
bbaa nem orzagol . De azok orzagol-
nak kÿk az meg fezw̋ltet ÿmag-
-ÿaak / mert az Cristus istennek ffÿa
volt : Ottan mondeek ewnekÿ . ÿo
atÿam . ha bÿzonnÿal meg ÿsmer-
teek volt az reghÿ atÿaÿnk hog̋
byzon istennek ffÿa volt . haat
mÿeert fezeÿtetteek meg . ewtet .
felele ottan es monda . Twggÿa
azt meennÿek feldnek teremteÿe
hogÿ soha az ew tanachokba nem
voltam . De meeg ellenek ees
zoltam / Mÿnek okaert ew koron-
keed feddÿ vala azÿrastwdokn-
-ak bÿneket es vasothsagokath .
azt nagÿ ÿrÿgsseegból teweek hog̋
ollÿan zernÿew halallal megh
óleek . Az aldot Iesus kedeegh
harmad napon ffel tamadwan
az tanoÿthwanÿoknak zemek la-
-tasaara meennÿekben ffel meene
kÿben . mÿkoron hÿt vona . az te
atÿadffÿa Isthwan ꝓthomartir . az
gonoz dÿhess neepek azt ees meg
kówezeek . Lassad azert ÿo ffÿā
hogÿ awagÿ ewtet . Awagÿ az ew
tanoÿthwanÿt meg ne karomlÿad
awagÿ zÿdalmazÿad / Monda-
-nak az Sÿdook Iudasnak mÿko-
ron ez eellÿen bezeedet hallottak
vona . Bÿzonÿawal soha mÿ eell-
-ÿen dolgot nem hallottwnk De
maga . lassad . ha ÿm az keralne
azzon eleÿben menendewnk . Soha
ez dolgot meg ne vallÿad
Bel hÿwataa azert ewket az kÿral-
nee azzon / twdakozwan raÿtta
hol oth . fezeÿtetteek vona megh az .

{292a}
Aldot Cristus Iesusth . Es mÿkoron
Semÿkeppen meg nem akarnaak
ÿelentenÿ . meg fenÿeytee ewket
hogÿ mÿnd tÿzben hanÿathnaa
ha ÿgazan meg nem akarnaak mō-
-danÿ : Azok kedeeg nagÿon meg
ÿedeenek . elówe tolÿaak Iudasth .
mondwan . Nemes azzonÿwnk
ÿmes . ÿgaz embernek es ꝓptha-
-nak ffÿa / Az reeghÿ atÿaak tór
ween̋eth ÿol twggÿa / Es vala
mÿn tewle twdakozol . mÿnd
ÿgazan meg ÿelenthetÿ / Ottan
azert mÿnd el hagÿwan ewket
Iudasth meg fogataa es vallath-
-nÿ kezdee es monda . ÿme eelet
es halaal te eletted vannak
valazd el mellÿket akarod : Aw-
-agÿ mwtassad meg ennekem az
golgatanak helÿeet hol oth meg
fezeÿtetteek ez wÿlagnak wraat
teremteÿeet / hogÿ az ew kerezth
ffaÿaat leelhessem meg . felelee
ottan Iudas es monda . Nemes
Azzonÿom ; mÿkeppen twdhatom
meg az helth . ha ÿmaran keth
zaaz eztendeÿnel teb vagÿon hog̋
az dolog volt . es nem voltam az
ÿdóben ez vÿlagon / Monda az
kÿralne azzon . Az meg fezewltre
mondom . hogÿ ehel zomeehal kel
meg halnod . ha meg nem ÿelen-
ted . es ottan egÿ meelÿ zaraz
kwbban vettettee ewtet . hol oth
mÿkoron egÿ egheez heten volt
vona / heted napon keree hogÿ
kÿ venneek . fogadwan hogÿ
meg mondanaa : hol ot az zenth
kereztffa el reekkentetót vona .
El meneenek azert az herre es
ott ÿmachagot teween / ÿme nag̋
choda . dolog . ottan meg ÿndw-
-la az heelÿ / es olÿ mÿnt nagÿ
draga kenethnek fÿstÿ es balsam
-omnak zeep ÿllattya erezteteek
wgÿ hogÿ el chodalkozwan raÿta
Iudas ottan monda . keth kezee ffel
emelween . Oh . oh ; byzon mondom

{292b}
Cristus Iesus te vagÿ ez vÿlagnak
ÿdwezeÿteÿee . Es ottan ffel ówedez-
ween . kezdee nagÿ eressen asnÿ az
helth .. De mÿkoron hwz leepesth
asoth vona . Talalanak harom
kerezthffakat . kÿket ottan az keral-
nee azzon eleÿben vÿwe / kÿk kó-
zót mÿkoron nem twdnanak valaz-
tanÿ . wÿweek az varos kózepÿre
varwan wr istennek ÿelenetÿth
Azonkózbe tórteneek . haat ÿme
egÿ ÿffÿat kezdeenek kÿ vÿnnÿ
hol el temethneek : Iudas nagÿ
hamarssaggal ÿarwla es tartaa
meg az koporssoot . es mÿkoron . ke-
-tteÿwel ÿllete vona az kereztffanak .
es ffel nem tamadot vona az ha-
llot . Az harmadÿkat ees hozÿaa
ÿlletee / es ottan ffel tamada az
hallot . Kezde ottan luciper . az pokol
belÿ Sathan . nagÿ ffel zowal ÿwó-
-tenÿ kÿaÿtanÿ az egben . mondw-
-an oh Iudas . Iudas . mÿre tewd
ez dolgot . ellene chelekódeel az mas
Iudasnak . mert az en kÿzleletem-
nek atala el arwlaa Cristus . Te
kedeeg en akaromnak ellene meg
ÿelenteed az ew kerezthffaÿaat . Az
mas Iudasnak mÿatta nagÿ soka-
kat nÿereek : Te mÿattad kedeegh
nagÿ sokakat veztók . <Az my>
Annak mÿatta sok ÿdeÿglen orzag
leek . De te mÿattad kÿ ÿzetem
az orzagbol . De byzon meg fÿze
-tóm ÿol az te raÿttam teth bozzw
sagodat ; kÿ bel teleek az ÿdóben
mÿkoron . nagÿ kenokat teetete az
hÿtetlenekkel ew raÿtta . es zent
martÿromsagot zenwede ez zenth
hÿt mellet . Iudas kedeeg semÿt
nem gondolwan az erdeg bezedee
-wel . Vÿzon ellen bozzonttÿa va
la ewtet mondwan . Az aldot wr
Iesus Cristus / teghed pokolnak fe-
nekeere vessen az erek tÿzre atko-
zot Sathan . Iudas azert ottan
meg kereztólkódeek es Quiriacus
leen newe . es az Ierwsalembelÿ
pispeknek halala wtan . teweek .

{293a}
Ierwsalembe pÿspekkee / Az keral-
ne azzon kedeeg mÿkoron latta vo
na hogÿ az harom vass zeeghek
ÿelen nem volnanak . keree az
pÿspeket hogÿ meg keresne Es
mÿkoron Quiriacus pÿspek es-
-meg oda ment vona . hol otth
az kerezt ffaat meg lelte vala .
ÿmachagra adaa magaat . es ÿme
lataa haat nagÿ zep Aranÿas
zÿnnel feenlnek az felben . mÿnd
az harom vass zeghek . Es ffel
veween nagÿ halaa adassal . vÿ
-wee . a'' keralne azzonnak ; es zent
Elona azzon terdeere esseek es
ffew haÿtassal / nagÿ tÿztesseg
gel . el helheztetee ewket .. Az ke
rezthffaat kettee rezeltetee / es ez-
-ÿstes tokban helheztethween ha-
gÿa wgÿan ott Ierwsalemben
Az mas reezeet / mÿnd az vass ze
ghekkel vÿwe fÿanak Constan-
-tinus chazarnak ./ Hol<t> ott wgÿ
Ewsebius Cesaria belÿ pÿspek
hogÿ az eggÿket zent Elona
azzon<nak> varraa . <fÿa . lowanak>
fyanak lowa feekeeben ; az kette
ÿth Sÿsakÿaban helhetee hogÿ
Semÿnemew ellenseeg ewnekÿ
ne arthatna / es ez zent hÿthnek
eresseege kezeebe lenne . hatalm
-aga homlokan es feÿeen dÿche
-ertethneek .
Mÿnemew nagÿ hatalma leg̋en
kedeeg az zent kereztffanak . ÿmell
-ÿen peldabol ÿsmerhettÿek meg
Vala egÿ erdenges mester : hÿ
tete el egÿ hambor Notarius dea-
-koth hogÿ ha el menne velee
sok keenchet adna ewnekÿ . Az
zegheen nekÿ enghede / Es mÿko
ron el vÿtte vona egÿ nemÿne-
-mew pwzta herre . hol ott nagÿ
sok erdeghek valanak ; es ÿme
lata egÿ nagÿ zerechen kÿralth
egÿ nagÿ magass zekben ÿlwen

{293b}
Es ew kewrw̋le sok zolgakat czwczak
-ath koppÿakat tarthwan / Monda
az fekethe kÿral . ky pokolbelÿ Satan
vala az . erdenges mesternek : kÿchoda
az g̋ermek kÿ veled vagÿon / felele :
A'' mÿ zolgank .. Monda az kÿral
ha akarz enghem ÿmadnod . es en
zolgam lennÿ . es az Cristus Iesusth
meg tagadnÿ . En ÿogomra ÿltet
lek teegedet . Legottan az Notarius
zent kerezthnek ÿegÿeet vetee ew
reeaÿa . es Cristus Iesus zolgaÿa-
-nak vallaa lennÿ ennen magaat .
Azonnal mÿnd az soksagw sereg
erdegh ffel chantana . es elfwta
onnan ; Annak wtanna . Nem sok
ydew el mwlwan . Constantinapol
ban . wgÿan azon Notarius meene
be . az ew wrawal . zent Soffÿa
azzonnak egÿhazaban / Es . ÿme
chodalatos dolog . lataa az ew
wra : haat ÿdwezeytenknek kepe
mÿnd az notariusra neezen / El
ameelkodeek raÿtta az wr ; Alla
taa azert az notariusth mas felee
Oda ees ottan reea fordoÿtaa
az ew zemeÿt :. Allataa megh
harmad felee /. De ÿme oda ees
ottan reea kezde neeznÿ : felette
el amelkodeek raÿtta az wr
es monda : ÿo ffÿam keerlek
ne tagaggÿad meg . mÿnemew
ÿot tetteel te eeletedben . es mÿ
nemew eerdemes vonaal isten
-nek elette :/ hogÿ mÿnden felee
eellÿen ÿghen reead neezne
Idwezeÿtenk keepe / felele ottā
es monda : ÿo wram semÿ
nemew ÿot nem twdom hog̋
tettem vona . eegÿebet . hanem
hogÿ .: Az pokol belÿ Sathan
elót meg nem tagattā vona
ewtet . azonnal ezeeben vewee az wr
Idwezeÿtenknek hozÿaa valo kegÿel
-mes voltaak : az zent kerezthnek nag̋

{294a}
Hatalmassagaat . Es mÿg eleenek . az
wr nagÿob tÿztesseeggel tartaa az ÿff
ÿw notariust az ew Iamborsagaeert .
<Zent Orban papanak
ÿnnepeeró̗l
Bodogssagus zent Orban papa . tama-
-da azon ÿdóben . mÿkoron Idwezeÿ
-tenk Iesus xp̄usnak zÿleteese wtan
ÿrnanak keth zaaz hwz eztendóben
Magÿaraztatÿk kedeeg ewnekÿ ne-
-we . vÿlagossaag . tÿz . awagÿ felelet
Bÿzonÿawal mÿg eele ez vÿlagh-
-on . vÿlagossaag leen . ew tÿztessee-
ghes maga meg tartassaban : Tÿz
leen . Istenÿ es atÿaffÿwÿ zent zere-
-tethnek zenetlen valo gherÿedó̗zee
-seben . Es felelet . bÿzon twdoma-
-nÿanak haznalatossagaban / Mÿert
koronkeed wr Istennek zent malaz-
-ttÿaban lakozÿk vala .. mÿkent az
vÿlagossaag wgÿan zerelmetes vala
mÿndeneknek latasaara . kÿwanatos
nÿaÿassagra . meg zÿkkadot ez vÿ-
-lagnak wtalattÿara . gherÿedózew
az ÿoknak gondolattÿara : haznala-
-tus ez vÿlaghÿ ÿdwezewló neepek-
-nek tanwsaagh teetelettre . knek
ew eelete ezenkeppen ÿrattatoth
meg rÿwÿdeden
Dÿchóseeges zent Orban papa wr
Istennek valaztasa zerent meene be
az papasagban . kalixtus papanak
Wtanna / Ez zent Orban papanak .
wrasaga ÿdeÿn leen nagÿ kereztt
-ÿen haborgatas . az pogan neepektw̋l
mÿkoron lathnaa hogy semÿkeppen
ellenek nem alhatna / helt ada az
wrasagnak . es kezde hol et . hol oth
lappagnÿ az zeghenÿek kózót . mert ha-
larra keresÿk <keresy> vala ewtet .
zalla be azert egÿ kegÿetlen az pa-
passagban . kÿnek Alexander vala
newe . kÿnek ew edes zÿleÿe Ba-
-mea . vala kerezttÿen . Annak oka-
-ert ees . koronkeed nagÿon kenÿe-
-regh vala az ew ffÿanak hogÿ ne

{294b}
Haborgathnaa az zegheny kerezttÿeneket
De mÿnd azon atal ees Az Almachiꝰ
feÿedelem az warasnak bÿraÿa
nagÿ kegÿetlenseeghet teezen vala
az zeghen kerezttÿeneken . Azon ydó
-ben . zenwede zent Cecilia azzon
ees martÿromsagot . Annak wtan̄a
mÿkoron hallotta vona . hogÿ zent
Orban papa balla<n>ghna az zeghen
kerezttÿen neep kózót . es mÿndent
el temethne kÿk meg ólethnek va-
la . nagÿon meg haragwek es w-
tanna kÿlde hog̋ meg keresneek
es foghwa hoznaak : Mÿkoron
egÿ seteet barlangban meg talal-
taak vona ÿmatkozwan . fogaak
meg : harom papokkal . es harom
dÿaconosokkal .. Veteek ewket az
temleczbe .. Annak wtanna kÿ wÿ
tetee eleÿben ewket . Es mÿndennek
elette az vetee zemeeben . hogÿ az
atkozot Cecilia azzonnal . az nemes
fÿrffÿakat Valeriusth es Tiburciusth
Annak felette ewt ezer neepeketh
hÿtettek vona el az kerezttÿen hÿ
-ttre / Es hogÿ Cecilia azzon . nagÿ
sok keenche nala vona . Monda
ewnekÿ zent Orban papa . Mÿ-
-keppen en latom . nagÿobban vonzon
teeghed az telhetetlen kÿwansaag . az
wr Istennek zentÿnek haborgatasara
honnem az istenek ÿmadasanak bew-
chewletÿ : Cecilia zent azzonnak
kedeeg keenche . az zeghenÿek kezee
mÿat mennÿekben vÿtetót . Azth
halwan <h..>haraghra reemewle es
hagÿa hogÿ zent Orban papaat mÿ-
-nd ew tarssaÿwal onos botokkal ver-
neek . Es az zent papa . chak az wr
Istennek zent neweet hÿÿa vala
segheedsegewl / Azt halwan az feÿe
delem mosolÿodeek raÿtta es monda .
Ez ween ember bólchnek . aloÿtattÿa
magaat . azert zool eellÿen tÿok be
zeedeket : De mÿkoron az gonoz keg̋e-
-tlen bÿro / ewtet meg nem gÿezhet-
nee . esmeg az temleczbe rekeztetee
Es ÿme yeweenek ew hozÿaa harom

{295a}
In cipit Prologus
In vitam beati Staniz
laÿ episcopi Craccouiensis
[W]R Iesus zÿletetÿn
ek wtanna mÿkoron ÿrn
anak ezer . hwzon ewt ez-
tendóben . egÿ Iambor kere
zttÿen herczegh . kÿnek Bo
lezlaus vala newe . lengel orzagban .. Az nagÿ ree
ghÿ hatalmas . es Iambor
kerezttÿen herczeghnek ffÿa kÿnek Mesco
vala . newe . kÿról nÿlwan emlekózÿk
az orzaagh Cronicaÿa . kÿnek zent lazlo
kÿral . leanÿa ffÿa vala : Azert Azon
Iambor Boleslaus herczeghnek . ÿdeÿn . hal
wan hÿreet . Otto Romaÿ chazaar . zenth
Alberth pÿspeknek : mÿeert ew Iambor
hÿtew kerezttÿen vala . ÿewe leng̋el
orzaghban : aÿo''tatossagbol . zent alberth
pÿspeknek testeehez . kÿ akkoron tÿztóltet
ÿk vala gnÿsnam newó varasban . Es
Boleslaus herczegh . nagÿ ÿo kedwel .
es tÿztósseeggel foga<.>daa . mÿnt ollÿan
felsseeges . chazaart . mÿnd orzaag belÿ
wrakkal . Azt lathwan Romaÿ chazar
hogÿ . Az herczeg . ollÿan hatalmas es
kazdagh volna . es mÿnddenben gÿor
ssassagot vÿselne ew bÿrtoka alat val
-okhoz . monda Az Romaÿ wraknak k
ÿk vele valanak : Bÿzonÿawal ÿllÿk
hogÿ ez Iambor feÿedelmet atÿankffÿa
waa es baratwnkkaa fogaggÿok : kÿnek
mÿndden embersegheet . es . Iamborsag-
aat lattÿok Annak okaert . Akaraa
kÿrallÿaa zentólnÿ : mert melto volna
reea .. Ottan ennen <.> maga feÿeból le
vewee chazarÿ koronaÿaat . es Bolesla-
usnak feÿeeben n̋omaa . es lengÿel
orzagban . mÿnd ew hozÿaa haÿlo
orzagokban es tartomanÿokban Coron
-as kerallÿaa zentólee Annak okaert
ees . adaa az chazaar . lengÿel kÿral
nak . kÿralÿ tÿztósseegben zent Morÿcz
martÿrnak czwczaÿaat . es . wrwnk
Iesusnak eeggÿk vas zegheet . kÿk mÿ
nd ez maÿ napÿglan .. tartathnak erek
emlekózettre . Crakkaÿ zent egÿhazban

{295b}
Boleslaus kÿral ees . Az Chazarÿ meltos
aghnak tÿztóletÿre . Aÿandekwl erek bar
atssaghnak es aÿo''tatus emlekózethnek kó
telezetÿeert nekÿ adaa . zent Albert pÿs
peknek ÿoghÿaat : kÿ ÿo newen veween
bóchw veetellel el valanak egÿ mastwl
Otto Romaÿ chazaar . haza terween or-
zagaban nagy eremmel . Boleslaus kÿ
ral kedeegh . az wtan keweset eelween .
ew Iamborssagus eeleteenek erdemeerth
kÿ mwlwan . meene az meennÿeÿ zent
paradÿchomnak hazaÿaban nagÿ dÿch
-óseeggel : es teweek kÿrallÿaa az ew
ffÿaat kÿnek mesto vala . newe . kÿnek
Sem eze Sem Iamborssaga . nem vala
hasonlatus az ew Iambor attÿahoz . De m
ÿnd azon atal ees : Otto chazaar az ew
attÿanak zerelmeert . adaa nekÿ hwgaat
hazas tarsswl : kÿ azon gonoz es feslót
erkóchben hasonlatus leen hozÿaa . es ha-
mar valo napon el vezteek orzagokn
ak nagÿ rezeeth : mÿnt laÿos magÿarÿ
kÿralnak ees leen dolga . mert azzon
ember tanachaan ÿaranak . es gonoz .
halallal halanak megh ; Maradot vala kedeeg .
Mesto kÿralnak egÿ kÿsded fÿachkaÿa
kÿnek kazÿmÿr . masod newel karol
vala newe . kÿt az ellenseegóknek elóttók
az lengÿel wrak . mÿnd ew annÿawal
vÿweek nemót orzagban .. mÿgh koros
ember lenne : Wgÿan azon ÿdóben zÿ
letót vala . zent Stanÿzlo pÿspek ees ez
vÿlagra Cracconak varasaban . kÿról
akarwnk zolanÿ . Azon ÿdew kózben
kazÿmÿr . ÿmaran ffel serdewlween .
mÿeert hogÿ kÿ ÿzetót vala orzagabol
nÿomotot vala Gallÿa orzagban es
allot vala be zent Benedek appath zer
zeteeben .. Eennen hazol az lengÿel w
rak mÿert nagÿ nÿomorwsagban vala
nak . tanachot tarttanak es keezóróÿte-
teenek meg keresnÿ az zankÿ vetóth
orzaghnak órókóseeth . es mÿkoron meg
talaltaak volna . nagÿ kÿralÿ aÿande
kot adanak ewnekÿ . Az apathwrnak
meg azonkeppen . hogÿ mÿwel kÿ boch-
atanaa az zerzetból . az kÿralsagban . fele
leenek ewnekÿk hogÿ nem lehetne zent
sseeges wr papanak aldomasanaal kÿl
Azt halwan az lengÿel wrak ottan

{296a}
Enghedne az zent enghedelmesseeghnek es
el kÿ menne az orzaagh otalmaert ffel ve
nnee az kÿralÿ meltosagot : hatalmath
ees ada ewnekÿ . Azon Benedek papa .
hogÿ hazas tarssot vehetne . az kÿralÿ m
aghnak megh maradasaerth . kazÿmÿr ke
deegh nē mondhata sem tehete ellene . Es
mÿkoron az kÿralsagban feerkózót volna
veen feleth . maganak . Rwssÿa orzagbol
eegÿ nemes feÿedelemnek leanÿath kÿ
nek Debronega . mas keppen Maria vala
newe . kÿtw̋l leenek kazÿmÿr kÿralnak
neegÿ ffÿaÿ . thwdnÿa ÿllÿk Boleslaus
Verland . Mesto . Ethne . Az felw̋l megh
mondot wr papa . teeb ÿowal zeretee
az orzagot wr istennek es lengÿel orzag
nak . erek dÿcheeretÿre . mert mÿkoron
Sem ersekseeg . Sem pÿspekseeg nem
volna az orzagban . wr papaÿ aldoma
saat kÿldee az orzagnak hogÿ Cracconak
varasaban . hol kÿralnak lako helÿe va-
gÿon . leenne ffee pÿspekseeghnek ees
lako helÿe : kÿtw̋l mÿnd az egheez orzag
belÿ pÿspeket . onnan neweztethneenek
es tartananak . mÿnth eegÿ ersektewl .
azon eztendóben mÿkoron ÿrnanak wr
zyletetÿnek wtanna . Ezer negÿwen
ewth eztendóben : Annak wtanna <ha>
tÿzenharom eztendew bel telween . kazÿmÿr kÿ
ral ez vÿlagbol kÿ mwleek : Annak w
tanna ezer ewthwen kÿlencz<w> eztendóben
Aaron . Craccaÿ pÿspek es kÿ mwleek
Ew wtanna . lampert Ersek . ez zenth
Stanÿzlot Cananokkaa tewee . es mÿko
ron meg holt volna Lompert . Az wtan
mÿkoron yrnanak . Ezer hethwen keth ez
tendóben . Zent Stanÿzlot teweek pÿspe
kkee : Es nÿolczad eztendew wtan .
Boleslaus kÿralsagaban . martÿromsa
got zenwede . az zent egÿhaznak otalma
eert es ÿgassagaerth .
Azon zenthnek legen̄
Zent Stanÿzlo pÿspek tamada Cracconak
varasabol lengÿel orzagban . Iambor es
isten feelew zÿlektewl : kÿknek kÿwalt
keppen valo aÿandekbol atta vala wr
isten ez zent magzatot : kÿnek mÿkoron
ezechkeÿe lett vona . wr istennek zent
malazttÿa lakozÿk vala ew benne . zÿ
weeben lelkeeben . ew teremteÿeehez

{296b}
Aÿoÿtatus vala erkócheeben tÿztassagus
testeeben tÿzta . eeleteeben zemermes . nÿa
ÿassagaban eertelmes . bezeedeben meertek
letes .. ÿteeletÿben ÿgassagus . Lathwan
azert az ew zÿleÿ az gÿermeknek ÿo
eeleteet adaak tanwsagra .. es hamar
valo . ÿdewn . nagÿ bólch tamada ewben
ne . hyre leen benne Lompeert pÿspek
nek . hozÿaa . hÿwataa . es . Craccaÿ egÿ
hazban . Cananoksagot ada ewnekÿ . kÿ
ollÿan leen az ew Iambor eeleteenek
mÿatta . az teb Cananokok kózót . mÿnt
az nemes fenes Cÿllagh az homalÿos
kódben . Es mÿkoron Lompert pÿspek
kÿ mwlt volna . ÿgÿenlew akarattal .
teweek Zent Stanÿzlot pÿspókkee .-
mÿkoron ÿrnanak wr zÿletetÿnek wt
anna ezer hethwen keth eztendóben
Mÿkoron azert ffel vette vona az paztor
saghnak . gongÿaat nem leen haÿlando
ez vÿlagra . el sem valtozeek erkóchee
ben .. De wr istennek zent malazttÿa
nak mÿatta . ezeeben tarttÿa vala . mÿeerth
valaztotta volna ewtet Cristus Iesus
az ew egÿhazanak es nepeenek feÿed
elemseeghere otalmara . es paztorsaga
ra . Annak okaert vÿgaz vala eeÿel
es nappal .. mÿnd ew maganak ÿdw
essegheen : mÿnd az zegheen neepnek .
kerezttÿensegheen . ennen magaat mÿ
ndennek alatta meg alazwan . Crist
usnak peldaÿa zerent . Az vak meró
bÿneseket kemeenseggel . meg feddÿ
vala : Semÿ zemeelʼnek nem enghedw
een . Annak okaert ees Boleslaus kÿ
ralt . kazÿmÿr kÿralnak ffÿat mÿ
ert gonoz eeletben foglalta vala
ennen magaat . gÿakortaa ÿntÿ vala .
hogÿ meg ÿobboÿtanaa magaat . ha az
hatalmas teremtew wr istennek harag
ÿaat el akarnaa tawoztathnÿ : De az
gonoz kÿral vÿzon ellen az zent Iambor
pÿspeknek : gonozt gondol vala ellene
mÿkeppen el vezthetnee . Zent Stanÿz
lo pÿspek mÿnd azon atal ees zenetlen
ÿmatkozÿk vala eerette . De mÿkoron
lathnaa hogÿ semÿt nem haznalna
mert napponkeed sokasoÿttÿa vala gonossag
aat . Az Iambor pÿspek ees ÿmaran
nem baratkozÿk vala vele . hogÿ re
zes ne lenne gonossagaban . es masn
ak gonoz peldaat ne adna .-

{297a}
Zent Stanÿzlo pÿspek kedeegh felette nag̋
gondot vÿselween . wr istentewl nekÿ a
ÿanlot erekseegról . annak okaert Anÿa
zent egÿhaznak ereksegheet zaporoÿta
nÿ akarwan . egÿ pether newó vÿtez
tewl veen ara zeghwe az vÿzla ne
wó vÿznek parttÿan egÿ falw belÿ
ÿozagot mÿndden zabadsagus wrasaga
wal . Senkÿ akkoron tórweenzerent ell
ene nem mondwan : kÿnek meegh eel
teeben : az Iambor pÿspek belee ÿktataa
magaat : Annak wtanna az Iambor vÿ
tez ez vÿlagbol kÿ mwleek . azt lathwan
az vÿteznek rokonsaghÿ . leleek zenth
Stanÿzlo pÿspeket . Boleslaus <pysp> kÿral
eleeben . az ÿozageert : kÿknek ÿollehet
ÿgassagokat megh ÿtelween . De maga
mÿeert az kÿral haragus vala zenth
Stanÿzlo pÿspekre . mÿndden ÿgassagh
nak ellene / az haragus / azt vegezee
hogÿ / awagÿ pÿspek kÿ kelne az ÿozagbol mennÿ es
meg enghednee az veernek Iozagaat . awagÿ
az instrumentom lewelet elówe hoznaa
Awagÿ eelew nÿelnek bÿzonsagaat
allathnaa elówe . zent Stanÿzlo pÿs
pek ÿdewt keere halaztanÿ mÿnd ez-
eknek .. Es mÿkoron . az tórween nap
el ÿewt volna . Az bÿzon tanok .
az haragus kÿralnak tÿhesseegetewl
meg reettenween Senkÿ elówe nē
meree allanÿ <L..> Lathwan az Iam-
bor pÿspek hogÿ mÿnd az bÿzonsaag
mÿnd az ÿgassaag el fogÿatkozot vol
na .. hogÿ az zent egÿhaznak erekseege
meg ne kÿssebódneek nagÿ batorsag
gal wr istenben vetee remeenseegeet .
Es mÿnd azon atal bel meene az tórw
een napon az gÿw̋lekózetben . Es mon
da nagÿ ffel zowal .. O kÿralÿ mel
tosaag . es lengÿel orzaghÿ feÿedelm
eknek ÿgassaag teewóÿ <teetele> . mÿert nÿn-
chen . ez fólden az ÿgassaag : engheg
gÿetek ennekem harmad napot es eló
tekben hozom azt kÿ <enghe> ennekem
bÿzon es ÿgaz aaron atta az ÿozagot
Azt halwan nekÿk el amelkodanak
raÿtta . nekÿk kedeeg bolondsagnak
aloÿtaak az bezeedót . De mÿnd azon
atal arra veegezeek hogÿ el varnaak
az harmad napÿg : Zola ottan zenth
Stanÿzlo pÿspek . az ew hozÿaa tartozok
-nak .

{297b}
Mondwan . O wr iesusban vÿtezkódew
tarssaÿm . Baratÿm es Atÿamffÿaÿ . tw
ggÿatok hogÿ ez mastanÿ dolog twlaÿ
-don istent ÿlletÿ . es az ew egÿhazaat
Es az megh fezewlt Iesws cristusnak erek
seege kÿeert mÿ mastan . vÿaskodwnk
kÿtewl zarmazÿk mÿndden dologhnak ÿ
teeletÿ . Azeert ewnekÿ haggÿok el val-
aztanÿ : Mÿ kedeegh ez harmad napÿg
foglallÿok magwnkat zenetlen valo ÿm
achagban beÿtben vÿgÿazasban es istenÿ
dÿcheeretben / es vala mÿt keerw̋nk ÿo
hÿttel ew felsseegetewl . mÿnt az zent ew
angeliomban megh mondotta : meg aggÿa
O mÿnden hÿweknek hallasara choda
dologh : mÿkoron az harmad nap bel tólt
volna . Az Iambor pÿspek ffel ótózeek
pÿspókÿ rwhaÿaban mÿse zolgalnÿ : Es
Boleslaus kÿral . mÿnd az lengyel w
rakkal el ÿewe oda az hagÿot herre
nagÿ sok zamtalan neep ew velók
Mÿkoron mÿnden istenÿ feelelemmel
az zent Miseet el veegezte volna : Azon
mÿse mondo rwhaÿa raytta leween .
pÿspókÿ estappÿa kezeeben . Koffÿoma fe
ÿeeben : el kÿ nÿomoteek az egÿhaaz
aÿtaÿara . mÿnd ew hozÿaa tartozo
Cristus zolgaÿwal . es a''hol az peter
vÿtezt el temetteek vala . meg nÿttataa
az seerth .: Es mÿnd ew hozÿaa tartozok
kal tedre esween . es ew zemeÿt kezeÿt
zÿweet ffel emelween . az menÿorzagra
wr istenhez . nagÿ sÿrassal monda : O
mÿndeneknek teremtew wra istene . ÿr
galmaz'' mÿ velewnk . kÿ mÿnd eelókón
mÿnd holtakon wralkodol .. otalmazÿad
meg az te reezedet es okodat . es aggÿad
gÿezedelemre az te ÿgassagus ÿteeletódet
keerw̋nk teegódet . hÿÿad meg az halal-
bol . eelettre az te peter zolgadat : es ta
mazd ffel . zeghent az pornak hamw-
ÿabol ÿmaran harom eztendó wtan .
hogÿ teegÿen bÿzonsagot az ÿgassagrol . es
dÿchewÿtesseegh az te zent newed . kÿ dÿche
retes erekkw̋l erekkee Amen . ffel kelween
azert az ÿmachagrol . az pÿspókÿ estappÿawal
meg ÿtee az holt testót az seerben es monda
Atÿanak es ffÿwnak es zent leleknek
neweeben kelʼʼ ffeelʼ peter kÿ alwzz es
tamagÿ ffel hallottaÿdbol . hogÿ bÿzon
wltasseek meg te benned zent haromsagh
nak ereÿe hatalma . es mÿwelkódetÿ .-

{298a}
Kelʼʼ ffel . Kelʼʼ ffel : Kelʼʼ ffel mondom
teeneked es aalʼʼ elówe / Aggÿ tÿztóletót az
wr istennek . az ÿgassagrol byzonsagot teew
een .. hogÿ bewóllÿón megh az ÿgaz kerez
tÿeneknek hÿtók . es rekeggÿón be az ha
mÿs bezeedew embereknek zaÿok . ÿme ez
eellÿen bezeedóknek wtanna azonnal ffel .
kele Az Iambor pÿspek kezeet noÿthwan
kÿ emelee ewtet az koporssobol . es az soka
ssaagh kózzee vÿwee : Megh alwan az-
eerth zent Stanÿzlo pÿspek az Conciliomba
monda Boleslaus kÿralnak . es mÿnd az
sokassaghnak . ÿme hol vagÿon . az ÿozag
nak erekóse . kÿ megh holt vala mastan
kedeeg eel kÿnek nÿelew bÿzonsaga . er
esseb . honnem . az bÿzon leweel awag̋
eegÿeb tanoknak vallasa . kergÿeetek m
egh ÿmaran ennen magaat . mongÿa
megh ha zabad ÿozagot adot . nÿlatkoz
tasseeg meg az el enÿezet ÿgassaagh . es
tawoztasseek el tÿ zemetek elól mÿndd
en seteetseeghnek es kethseeghnek ho
malÿossaga / kerggÿeetek meg azerth en
nen magaat kÿ wr istennek hatalmabol
eelween es ffel tamadwan . eleÿtekben
ÿewt . kÿnek zemeelÿeet ÿol ÿsmerÿtek
Azt lathwan . mÿnd az kÿral . mÿnd az
sok neep . nagÿ ez vezeessel chodalkodn
ak vala . ez eellÿen wÿ choda teetelen .
Azokban kedeeg kÿk perelnek vala zent
Stanÿzlo pÿspekkel .. ÿngÿen leelek Sem
vala . mÿnd meg neemwlwan : Annak
wtanna az fel tamadot peter vÿtez . zol-
wan az ew attÿaffÿaÿnak kemeen bezeed
del ÿntee ewket hogÿ meg ÿsmerneek
ew magokat es penitenciat tartananak
mÿeert az zent Iambort es ÿgaz emb-
ert Cristusnak hÿw̋ zolgaÿaat . annee
gondban es bozzwsagban hoztaak volna
kÿtewl ha towabbaa meg nem zennek
az erek keenra vÿtethnek : Monda towa
bbaa ewnekÿk . tÿ twggÿatok hogÿ semÿ
kóz ÿozagtok nem volt en velem . az
erekseeghóz es nÿnchen semÿ gondotok
kÿt en Stanÿzlo pÿspeknek attam . aaron
ha ÿgazan meg akarÿatok vallanÿ / Az
wtan tereÿtee bezeedeet . monda az kÿ
ralnak . es mynd az sokassaghnak . En
azt vallom hogÿ ez zent Iambor ember
nek eerdeme mÿat tamattam ffel mas-
tan . es wr istennek zent akarattÿabol
ÿettem ede kózytókben hogÿ bÿzonsagot
teegÿek az ÿgassagrol . mÿnt meg hallotta
tok .

{298b}
Azeert az tanobÿzonsagot kÿk ez dolgot la
ttaak hallottaak es twggÿaak . es nem akar
nak ÿgazat mondanÿ . ha penitenciat nē
tartandnak rola . az ÿgassagnak el nÿo-
masarol . soha Istennek zÿneet em la-
ttÿaak . Boleslaus kÿral azert es mÿnd
az eghez tanach . Stanÿzlo pÿspeket erek
wrasagaban hagÿaak es meg Comfirma
laak az erekseegben . Mÿkoron mÿnd ez-
ek meg lettenek volna monda Zent Sta-
nÿzlo pÿspek peter vÿteznek .. ha akarod
es lattatÿk ÿm keeróm az wr istent hog̋
ennehan̋ eztendeegh . eelʼʼ velewnk .
Felele . Te zenthseegódnek tÿztólendew
atÿam halaat adok . mÿndden ÿo akara
todon . De ÿnkab kewanom hogÿ teegÿ
esmeg nÿwgodalmamnak helÿeere az
koporssoban . mert meeg egÿ kewes ÿdew
el mwlwan mÿkoron meg tÿztwlandok
az en bÿneÿmból pwrgatoriomban . nag̋
eremmel az erek dÿchewseegre meegÿek
Es mÿkoron azonkeppen esmeg el teme
ttetót volna . keeree hogÿ ÿmadnanak
eerette es kÿ bochataa leelkeet : Annak
wtanna zent Stanÿzlo pÿspek az sok neep
hallasaara nagÿ zeep Idwesseeges predi
caciot teen . ÿmadwan . az zegheen peter
vÿtezeert . es pÿspekÿ hatalmawal meg
aldwan az neepeket . nagÿ eremmel es
halaa adassal . hazokhoz meneenek : M
ÿnd ezek megh leween . Zent Stanÿzlo
pÿspek nagÿ gondot vÿsel vala az ew
egÿhazarol es mÿndent ÿnth vala tanoÿt
vala . mÿkeppen eelneenek . es mÿkeppen
magokat leelekben testben . Idwesseeges
ÿozagban gÿoropottathnaak : ha kÿnek
<.> vala mÿre enghedelmet hagÿot vol-
na es nem tette volna enghedetlen
leween . azokat nagÿ eressen megh feddÿ
vala . Az zegheen bÿneseket kedeegh
kÿk mÿkoron wr istenhez akartanak ter-
-nÿ nagÿ atÿaÿ ÿrgalmassaggal hozÿ
aa fogaggÿa vala : Es vala mÿkoron
ewnekÿ kenÿergettek . nem tagazwllÿa
vala be fÿleÿt elettók . de eremest meg
halgattÿa vala / Az zegeen Arwakat
ewzwegÿóket . az hamÿs pathwarosokn
ak kezekból . nagÿ gÿorssassaggal meg
veedÿ vala . Es az ew egÿhazahoz tar-
tozoban vala mene zegeen volt mÿn-
dennek

{299a}
Bewseeggel oztogatot Alamÿsnaat es ko
ronkeed taplalta az wr isten zeghenÿth
Az ew aztala . mÿndennek nÿlwan es
kezenseeges volt : ÿollehet kewes volt az
fózeleek . De maga mÿndent meg elegóÿ
tót az Cristusnak zeretetÿ : Ez zent malaz
tban eelew isten embere olÿ zeep modon
rendólte vala . mÿnden zeeghenhez bodog
hoz . es myndden ÿdónek . folÿasahoz hog̋
soha tehetseege mÿat senkÿt meg bantot
Alatta valokkal Sem hagÿot meg ban
tanÿ / Es mÿndenben wgÿ eelt ez vÿlag
gal hogÿ el ne haÿtanaa meg se ban
tanaa . ewtet ez wÿlagh . Az zent mar
tÿromsagot kedeeg . felette zomeehozÿa va
la twdwan hogÿ ÿo es hÿw̋seeges w
ra volna az aldot Cristus Iesus kÿ ew
elótte meg kostolta volna a'' mÿ megh
valtsagwnkeerth . ew ees . kewan va
la kÿ feslenÿ hogÿ Cristussal lehetne
Azonkózbe Boleslaus kÿral megh emle
kózeek ew orzaganak sok ÿdewtewl
valo pwztoÿtasan . kele ffel mÿnd az
lengÿel wrakkal . nagÿ erówel hogÿ
esmegh hattra . nÿernee es helÿeere
allathnaa . orzagaat . mÿnt az reeghÿ
Iambor kÿralÿoknak ÿdeÿekben volt
Es mÿkoron sok eztendeegh ÿart volna
ew orzaganak kÿw̋le . Ennen hazol
hazok neepeÿ kózót <zeerz> zertelenseegót
hallanak lennÿ . Es az wrak azon ha
ragra remwlween wgÿan bwlchw
veetlen az hadbol haza ÿeweenek
es nagÿ zertelen halalt teenek . Azt
halwan az kÿral . ew ees hamar ha
za lata . es az ew haragos kegÿetlen
dóllÿeÿeeben . tÿz anne zernÿw̋seegót
kezde tennÿ . Azt lathwan zent Sta
nÿzlo pÿspek hogÿ az dÿhes farkass .
az wr isten nepeenek magwaat zakaz
ttÿa . wr istennek aÿanlaa magaat
es mÿnden tehetsseegewel . mÿnt egÿ
eress kew ffaal . az zent egÿhaaz me
llee tamada es nem kÿmeellee Cris
-tus Iesus peldaÿa <peldaÿa> zerent lel
keeth az artatlan ÿohokeert halarra ad
nÿ : Eegÿ ÿeles napon nagÿ predicaciot
teen . hol az kÿral ees ÿelen vala . an
nak wtanna tereÿtee bezedeet az kÿralÿ
meltosagra . es megh ewtet . az nagÿ ke
gÿetlenseeg teeterról / Annak wtanna

{299b}
Megh atkozaa ewtet . es kÿ tÿltaa az
zent egÿhazbol . Azt kegÿetlen kÿral azt
halwan . ffel zókólleek helÿeeról es nag̋
dÿhesseeggel haza meene . mÿnt egÿ keg
ÿetlen ffaraho megh kemeenÿewlween
ew gonossagaban . Az Iambor pÿspek
kedeegh az predicaciot el veegezween
ffel alla mÿse mondanÿ zent Mÿhal egÿ
hazaban . Azonkózben mÿkoron ÿgaz az
aldot oltary zentsseegót ffel mwtathnaa .
bel ÿwtha Boleslaus kÿral . mÿnt az
dÿhess . farkass . mÿnd ew vezedelmes
hoheer zolgaÿwal . es el feledween m
ÿnd ennen magaat . mÿnd isteneet / Nem
ada tÿztósseegót . sem az zentseeggel . Sem
az zent helnek . reea kÿlde hogÿ . kÿ le
vonnaak az oltarrol : ÿme choda dologh
vala menezer hozÿaa akarnak vala
foghnÿ . Annezor mÿnd hattra esnek
vala az kegÿetlenseegnek zolgaÿ : mÿko
ron az zolgaak az lathaak volna megh
reetteneenek es nem neegÿedzer meg
foghnÿ . ennen maga kedeeg varÿa vala
az egÿhaz elót mÿgh kÿ hoznaak . De
mÿkoron semÿ nem kelne benne . kezdee
feddenÿ az zolgakat : Ennen maga be
fwtameek az Cancellosban es le raga
daa az wr istennek zent papÿaat es
kÿ vonÿaa az egÿhazbol . es mÿnnd ÿzen
keed konczoltataa . es bestÿeknek es eghÿ
madaraknak hanÿataa meg emeeztenÿ
De ÿme azonkózben . wr istennek akara
ttÿabol az wÿzla vÿzról neegÿ kese
lÿew madarak ÿeweenek . es az zenth
martÿrnak zent testeet senkÿnek nem
hagÿaak banthanÿ : Mÿkoron mÿndez
istenÿ choda dolgokat lattaak volna . ne
kÿk aÿo''tatussaghnak okaert oda menee
nek es ffel gÿeÿthween : az zent testhnek
remekeÿt es mÿkoron egÿ mas mellee
raktaak volna . ottan egheezzee leen az
zent test . mÿnt ha semÿ seb reea nem
esóth volna . Azt ees lathwan az zegh
een neep nagÿ halaa adassal azon zent
Mÿhal egÿhazaban nagÿ tÿztósseeggel
es istenÿ feelelemmel el temeteek . es

{300a}
Mÿkoron ÿmaran eztendew mwlt vol-
na . egÿ nemes azzonÿallat ÿmatkozik
vala .. zent Mÿhal eegÿhazaban es ÿme
wgÿan zem latomasth lataa zent Stanÿzlo
pÿspeket . az oltaron allanÿ es mÿseth
mondanÿ . es mÿnden felól ew kewrw̋
le nagÿ zeep zemeelÿeket allanÿ es
ewnekÿ zolgalnÿ : Es mÿkoron el ve
ghezte volna . monda ezenkeppen ewne
kÿ . En vagÿok Stanÿzlo Craccaÿ pÿsp
ek . meen el azert es mongÿad azth
en wtannam valo . pÿspeknek es az
Cananokoknak en atÿamffÿaÿnak hog̋
az en testemet vÿgÿeek az megÿes egÿ
hazban . mert eeth alkolmas tÿztessee
gnel kÿl fekzóm es az en tetemeÿm az
porban hewernek . Az Iambor pÿspek
azert es az Cananokok meg hÿween
az aÿo''tatus azzonÿallat mondasanak
Es azon eztendóben mÿkoron wr zÿle
tetÿnek wtanna ÿrnanak ezer nÿol
czwan nÿolcz eztendoben . az zent testet
vÿweek az few egÿhazban . nagÿ tÿz-
-tesseeggel : es marwan kew koporsso-
ban helheteek . hol ott alkolmas dÿche
rettel tÿztóltetÿk . Mÿkoron azt hallotta
volna az atkozot Boleslaus kÿral . az
nagÿ ÿrÿgseeghnek mÿatta meg bozz
wlaa . hogÿ holta wtan ees ellÿen
tÿztósseegót tettek volna ez zent Stanÿz
lo pÿspeknek es martÿrnak . nagÿon . m
egh ÿede es megh rettene ennen maga
ban : mÿnt ollÿan kegÿetlen gÿlkus
kÿ ÿzetteteek orzagabol . wr istentewl
es yewe magÿar orzagban . es hamar
valo napon halhatatlan korssagban es
eek . es nagÿ gonozwl mwleek kÿ ez .
vÿlagbol : Mesto ffÿa ees . mÿkoron
vele eegÿetembe kÿ ÿw̋th volna . ew
ÿffÿwsaganak . vÿragaban leween . mee
regh mÿat veegezteteek kÿ ez vÿlagbol
Es ezenkeppen az gonoz Atÿanak mÿn
den maradeka kÿ zaggattateek . es m
ÿnden tÿztósseegnel kÿl el ragattata-
nak ez eedes vÿlaghÿ eeletból . hog̋
senkÿ ne volna kÿ ylne wtanna az
kÿralÿ meltosaghnak zekÿben . wr isten
nek ÿgassagus ÿteeletÿ zerent : EEth
veege vagÿon zent Stanÿzlo Craccaÿ
pÿspeknek eeleteenek . azon eztendóben
mÿkoron . magarorzagh nagÿob reezre el
vezee mÿnd laos kÿrallal es az wrakkal .
Ezer ewt zaaz . hwzon heet eztendóben -

{300b}
Zent Sophÿa Azzon
nak eeleteero̗l , ew
harom zÿz leanÿval
[A]D laudem sempiterne Ac sancte
Trinitatis . Beatissimarumque
mulierum videlicet Sophie fi-
liarumque suarum fidei spei
et charitatis . decorem mo
nimentum perpetue honoris
Accipiamus prothemate hodierne solenitatis
dictum Dauidici Canteci psalmus LXXXVIII
dicentis Confitebuntur celi mirabilia tua
domine . Et veritatem tuam in ecchlesia sanctorum
cuncti populi terrarum etc .
Dÿcho̗seeges zent haromsaag wr isten-
nek . veeghetetlen dÿcheeretÿre . Es ez
ew zerelmes zolgalo leanÿnak erek-
-kee valo tÿzto̗sseego̗kre vehettÿek mÿ
bezeedwnknek eleÿnek zent dauid pro
ffetanak mondasaat Az fewlw̋l meg
ÿegyót . Capitulomban : mondwan Nÿl
wan vallÿaak mÿnd az egek te choda
latus dolgaÿdat wr isten . Es mÿnd az
zento̗knek eeggÿeseege te ÿgassagodat
Cristus Iesusban tÿzto̗letes es zerelmes
atÿamfÿaÿ ha meg tekeenttÿek ez
zent Azzonnÿallatoknak . eeleto̗ket . ÿozagus
mÿwelko̗dettÿo̗ket . zenwedeeso̗ket . hala-
-lokat . es veegezettÿo̗ket / Chodalatusnak
lattÿok az ew zeretew zentÿben wr iste
-nnek ereÿt hatalmaat . es malaztus
ÿgassagaat : kÿkbo̗l mÿndden ÿgaz leelek
bÿzodalmat vehet . mÿndden / bÿnes em-
ber remeenseego̗t leelhet . Mÿndden tee
wo̗lgo̗ wtat talalhat : es el fogÿatkozot
orwossagot .
O zerelmes aÿamffÿaÿ gondollÿatok rea
magÿrazat zerent meel . zentsseeges . aldot
es . Bodog leen ez azzonÿallat . kÿ eerd-
emlee wr isteentewl hogÿ Sophya lenne
kerezt newe : B ÿzonÿawal mondom ew
meltosaga zerent alÿg eerdenheto̗t volna
nagÿob es tÿzto̗leto̗sb newet meenÿnek
alatta . es fo̗ldnek fo̗lo̗tte : kÿ oll hason
latus es twlaÿdon leenne istennek zent
ffÿa neweehez : mÿnt az Sophÿa new

{301a}
kÿ deakwl . Sap̄ia . ertelem zerent ból-
cheseegnek magyaraztatÿk : Mert zent
Sophÿa azzon : ew emberÿ termeezetÿ zerent
leen meltosagus . chodalatus ÿozagus mÿ
-welkódetókben . istenÿ vÿlagossagban . lel-
kÿ elmeelkódeesben es halhatatlan mar-
-tÿromsaag zenwedeesben . Masodzor mon
datÿk bólccheseegnek . kerezttÿen zent hÿt-
nek . byzon vallasanak mÿatta : kÿnek
fondamentoma zent Agoston doctornak mon
dasa zerent ez harom ÿeles <..> lelkÿ yozagok
ban vagÿon . hytben . remeenseegben es
zent istenÿ es atÿaffÿwÿ zeretetben . M
eel ÿozagok tekeelletesseeggel valanak
zent Sophÿa azzonnak zÿweeben lelkeeb
-en es elmeÿeeben . Azon zent newezetók
zerent valo harom zÿz zent leanÿwal :
Sequitur legenda festi /
Dÿchóseeges zent Sophÿa azzon tamada
Persÿa new orzagbol . ÿeles nemes ne
-mból : kÿnek Attÿa Mamfredus . An
nÿa kedeeg . Sandalia / Vala kedeeg ez
Mamfredus persÿa belÿ kÿral : kÿ ew n-
agÿ hatalmassagawal heet fee orzagokat
haÿtot vala bÿrodalma alaa . Azon ÿ
dóben wralkodÿk vala Romaÿ papasag
ban . Anacletus ppa / Es az kegÿetlen
Decius . Romaÿ Chazarsagban . Mÿkoron ez
kegÿetlen ember . felette ÿghen haborgatnaa
az zegheen kerezttÿenóket / Anacletus papa
fwta kÿ elette . es meene ghóróg orzagban
hol ott az ÿdóben wralkodÿk vala . Demetór
kÿral . es nagÿ eremmel hozÿaa fogadaa
Anacletus papaat / Mÿeert kedeeg ez dem
eter kÿral / Iambor . isten feeló . es kereztt
ÿen volna ; hozÿaa hÿwataa Constan
tinapolbelÿ patriarchaat . es orzagabol mÿ
-nd az fee ffee vrakat : mondwan / ÿme
lattÿatok hogÿ en el veenewltem es nē
twdom halalomnak napÿaat : Decius cha
zaar kedeeg el hatalmazot Anÿazent egÿ
haaz ellen ; Annak okaert . lattateek hog̋
Ez veen Demeter kÿral . keerethne megh .
Sophÿa azzont hazassagwl . Mamfredus kÿ
-ralnak leanÿaat . Ew Demeter kÿral ffÿ
anak . kÿt az wrak meg ees zórzeenek
wr istennek Akarattÿabol / Azonkózben .
mwleek kÿwe Az veen demeter kÿral . h
-agÿwan az orzagot . Ew ffÿanak . Demeter
kÿralnak . Zent Sophÿa azzon wranak .
Azon ÿdóben mwleek kÿwe . Decius chazar .
ees

{301b}
Es Zalla Adorÿan chazar az feÿedelemseegben
Azon ÿdóben : zent Sophÿa azzonnak keerel-
-meseere . mÿnd wrawal es . Anacletus .
papawal . es harom zÿz leanÿawal . me
neenek Romaban ; Es az Iambor deme
-ter kÿral ottan martÿromsagot zenwede
Zent Sophÿa azzon kedeeg . mÿkoron azon
horaban ÿmatkozneek halla . Angÿalÿ ee
nekleest az egben .. Es ottan ffel kóltóghe
tee mÿnd harom zÿz leanÿt . es ÿme zent
Angÿal ÿeleneek ew elottók alwan es nag̋
zeep koronaat tarthwan . kezeeben . mÿndenÿk
nek feÿe fólót . zent Sophÿa azzonnak ke
deegh . heet zeep Coronakat . Es mondanak
az zent Angÿalok . hallatok ee az mÿ een
-ekleesewnket . Akkoron vÿwók ffel mee
-nnÿeknek orzagaban Demeter kÿralnak tÿ
atÿatoknak leelkeet . kÿ ez maÿ napon er
-demle martÿromsagnak Coronaÿawal meg
Coronaztatnÿ . Twggÿatok azert hogÿ tÿnek
tók ees meg vagÿon zereztetween wr is-
-tentw̋l . az erek dÿchóseegnek Coronaÿa
kÿt veÿendók vattok zent martÿtomsagh
nak mÿatta / Az tÿ azzon Anÿatok kedeeg
heetzór zenwed . es mÿndenzer Coronaztatÿk
Es el enÿezeenek elólók az zent Angÿalok
Azt lathwan es halwan . zent Sophÿa azzont
Ierwsalem belÿ Ianus patriarchatwl tana
chot kerde mÿt kellene tennÿ . kÿ azt tana-
cholaa . nekÿ . hogÿ Constantinapolban nagÿ
zeep eegÿhazat rakathna . kÿnek massa ne lenne /
ez vÿlagon / azzÿz [maria] tÿztósse[gere] Es meg fogadaa
zawaat . ha
kÿ latta twggÿa . es nagÿ kÿralÿ eekósseeg
gel zeepseeggel . es kazdagsaggal ffel eeppeÿ
-tee Es Ianus patriarchaat benne . pÿspekkee
tewee . Es mÿkoron az zent egÿhazat megh
zentólteek volna . dÿchóseeges zent Sophÿa
azzonnak erdeme mÿat . hwz heeÿan keth
zaaz ezer emberneel tebbet kereztóleenek
meg : Es hogÿ az zent ewangeliomnak
mondasa zerent . mÿndden gondnaal kÿl es
zabad zÿwel leelekkel . zolgalhatna wr .
istennek . mÿndden kÿralÿ bÿrodalmaat
wrasagaat ÿozagaat hagÿaa . Tarquilinos
-nak az ew wra attÿaffÿanak : Ew maga
kedeeg harom zent zÿz leanÿwal . Nÿolczad
eztendew wtan ÿewe esmeg Romasag-
-ban .. Annee keenchót ÿozagot hozwan ew
vele hogÿ . Romasagban xxiiij zent egÿ-
hazakat rakattata .. kÿkben mÿnd ez maÿ
napÿglan sok istenÿ dÿcheeretók leeznek
Annak felette nagÿ sok seregh zegeenÿeket
eeltet vala . es zent egÿhaaz zolgalokat .

{302a}
Kÿknek nagÿ sok hÿspwtalÿokat ees zereztetót
vala az Isten zeegeenÿnek . Annak felette
mÿg zabadon eelhete ew zeentseges eele
teenek es ÿo pelda adasanak mÿatta
nagÿ sok azzonÿallatokat vonzon vala
az zent kerezttÿen hÿttre es tÿztasagnak tarta
-saara . wgÿ hogÿ sok palogaar es dws .
Azzonÿallatok vonnaak meg magokat ew
hazas tarsoktwl / ez vÿlaghÿ eeletót meg
wtalwan .. Vala az ÿdóben egÿ dws
Romasagban . kÿnek Antÿochus vala ne
we kÿnek ees azzon feleseege el hason
lot vala tw̋le / Meg bozzwlaa ez dolg
ot es meene Adrianus chazarhoz . vado
laa be . zent Sophÿa azzont eerette mon
dwan .. feelsseeges es hatalmas chazaar .
Mastan nemÿnemew azzonÿallat ÿewt
ez varasra . kÿ eegÿ wr iesus istent hÿr
det : kÿnek senkÿ sem zolgalhat hanem ha
mÿndden hazassagtwl es ez vÿlagÿ gÿe
nÿerw̋seeges eelettw̋l el tawoztattÿa
ennen magaat Annak okaert ees . ÿme
az mÿ hazas tarsswnkat mÿnd el zagg
atta mÿ tewlw̋nk . De sem akarnak ch
ak velewnk ees eennÿ ÿnnÿa : Azt
halwan Adrianus chazaar nagÿon m-
eg haragweek . Es eleÿben vÿtetee zent
Sophÿa azzont mÿnd ew harom zÿz lea-
-nÿwal / kÿk mondhatatlan nagÿ zeepót
valanak . es bólchet mÿndeen ÿrasban .
Mÿkoron azert zent azzonÿallatok bel
meenneenek az hatalmas chazaar eleeb
en meg ÿegzeek ew homlokokat es m
eellÿóket : vÿtezkódew zent kereztnek
ÿegÿeewel .. Aÿanlwan magokat kristus
kÿralnak hogÿ lenne otalmok : Mÿnt
[a]zert Az chazaar reeaÿok tekeentót volna az
harom zÿz leanÿokra el ameelkodeek
zeepseegókón es nem zolhata azonnal ne
-kÿk / Egÿ kewes vartatwan . az ew ann
ÿokat ees eleÿben hywataa es monda
honnan valo vagÿ te . es mÿ oka hogÿ
meg haboroÿtottad . Az Romaÿ palogaar
Azzonÿokat ew wrokkal .. Es az hatal
-mas istenóket kÿk ez vÿlagot faragtaak
meg tagattatod . De maga mond megh
Elezer kÿ newed . Felele Zent Sophÿa
azzon mondwan En kerezttÿen vagÿok
Adrianus monda . Nem azt kerdóm . m
-ÿnemew hÿtew vagÿ . De newedet ker-
-dóm <Felele zent Sophÿa . kÿ mÿndden
eel meltob elezór azt keel felelnóm>

{302b}
Monda ottan Zent Sophÿa azzon : kÿ m
ynddennel meltob elózór azt keel felelnóm
Test zerent kedeeg Sophÿa newem . Perssÿa
nemes orzagban zÿlettetween : Góróg orzag
nak kedeeg kÿralne azzonÿa / kÿ mastan
Romaban ÿettem . ez en leanÿmmal . az
eeló wr istennek Aldozatot tennem Azt
halwan Adrianus chazaar órÿzettre vetee
ewket . egÿ Senator dwsnak palotaÿaban
Azonkózben mÿnt az ÿo zÿle zÿlóttÿt .
ÿntÿ
vala . hogÿ batorok lenneenek / hogÿ ez vÿ-
lagot meg wtalnaak . hogÿ az erek eeletn
ek dÿchóseegeert ne rettenneenek se keent-
-wl / se halaltwl . mondwan . O en zerelm
-es leanÿm . kÿk az zent ewangeliomÿ
bólccheseegben ertelmesek vattok . keerlek
otalmazÿatok meg . haborwsagnak ÿdeÿn
kÿt bekeseegnek ÿdeÿn tanwltatok . Mert
el ÿewt az ÿdew es az hora . hogÿ az aldot
Cristus kÿral kÿben tÿ ÿffÿwsagtoktwl fog
wan remeenseegtóket vetótteetók . kÿben
hÿttetók . kÿt zerettetók . ketsseegnel kÿl
meg Coronaaz . az zent Coronawal . kÿt
ÿmaran ÿelenet zerent meg lattatok .
Ennekóm ees nagÿ erememre leezen . ha
halalÿg meg maradandok leeztók .
Monda . zÿz zent hÿt elssew leanÿa
leegÿ bator <en rolam> . O tÿztólendó azzo
-nÿom es zerelmes zÿlem / mÿ rolwnk .
Bochass elótted az keennak zenwedeseere
es meg ÿsmeród bÿzon erósseegewnket
es alhatatossagwnkat / Mert ÿol hÿzÿók
hogÿ az aldot wr iesus xp̄us kÿt az te
eedes tanoÿtasodnak mÿatta meg ÿsmer-
tewnk . latwan<.> menÿból az mÿ tÿred
elmesseegewnket . meg batoroÿt mÿnket
Monda ottan az eedes zÿle ew zeep .
zÿlótteÿnek . halaat adok tÿnektók en
eedes leanÿm hogÿ meennÿeÿ segódel
emben . vetótteetok tÿ remeenseegtóket
mert wgÿ en ees vÿgan meegÿok w
tannatok : harmad napÿg azert mÿnd
ezenkeppen bÿztatwan egÿ mast . wr ist-
-enben . wr istennek zent Angÿala ÿewe
hozÿaÿok es meg batoroÿtaa ewket hog̋
ne feelneenek . de eremmel zenwedneek
az zent martÿromsagot / harmad nap
wtan azert Adrianus chazaar kÿ vÿtetee

{303a}
Es Zolwan elezer Adrianus chazaar
az harom zÿz leanÿoknak nagÿ kegÿel
-mes bezeeddel mondwan . O genghe
-seeges ÿffÿak . hallÿatok es vegÿeetók
ezetekben az en bezeedómet . es kenÿ
erw̋llÿetók tÿ eelettókón . es veen zÿ-
letókón es<..> ez vÿlaag bÿro hatalmas
isteneknek aldozÿatok . es ÿme azt fo-
gadom hogÿ mÿnd ennen leanÿmm
-aa fogadlak tÿteket es bÿzon senatus
wraknak tÿztÿben zamlallak tÿtóket
responsia fidei coram Iudice .
Azt halwan az harom nemes zÿz
leanÿok . Elezteeb felele az elsew
kÿnek hÿt vala newe : kerezttÿen
moddal mondwan . En az zent hÿt
nek ÿozagus erdemeet keresóm . kÿt
kÿlemben meg nem talalhatom ha-
-nem ha . halalt zenwedók Cristusert
Adrianus chazaar azt halwan . m
-ÿnt kerezttÿen zent hytnek . kegÿetlen
ellenseege meg haragweek es paran
-chola . hogÿ zeep lean hÿtót : tÿzes ros
-teelra kótózneek . es mÿkoron ott nÿ
wgodneek mÿndden serelemnel kÿl
monda nagÿ ffel zowal . O en eedes
wram Iesus Cristus tekeench meg te
zolgalo leanÿodat . Azonnal Cristus
Iesus nekÿ ÿeleneek . mondwan . Nag̋
feenesseeggel es mennÿeÿ harmattal .
kerw̋l veween ewtet : meg bÿztataa
Leegÿ eróss hÿt en zerelmes leanÿō
Mert az te hÿtódnek eróssege zerent
ÿewttem mastan te hozÿaad . es ez
mastanÿ gÿettrelmedeert tegódet erekkee
valo Coronawal . Coronazlak ; Azt
halwan Adrianus reea adaa az Sent-
enciat hogÿ nÿakaat vagnaak ; Mÿkor
-on azert kÿwe vÿtetót volna . eellÿen ÿ
-machagot teen . O erek mÿndenhato wr
isten . kÿ az zent hÿtnek leelóÿe zórzóÿe
es zeretóÿe vagÿ . tekeench te zolgalo lea
nÿodnak keerelmeesere es engheggÿed
meg . hogÿ mÿndden kÿ en halalomn-
-nak napÿarol meg emlekóznek . ÿgaz hÿ
ttel ez vÿlagbol kÿ mwlwan meg ÿe
gÿóztessenek / Felele nekÿ wr Iesus mo
ndwan . ÿewÿ kÿwe az seteetseegból

{303b}
En Zeretóm : Az meennyeÿ chodalatus .
vÿlagossagra . es a'mÿt keertel meg engett
tetót .. Annak wtann[a] nagÿ Alazatussaggal le haÿ-
twan nÿakaat . martÿromsagot zenwede
Es azonnal nagÿ zeep ÿllat zarmazeek
kÿ ew testeeból . Aloÿthwan . kÿk ott alnak
vala . mÿnt ha zeep ÿllatw vÿraggal
tólth mezón volnanak . es el ameelkodw
an mondnak vala .. O teremtó isten mÿ
dolog ez . es honnan vagÿon . Azonnal
egÿ erdenges ffel keÿaÿtwan az sok neep
kózót monda .. Mÿt chodalkoztok ezen .
Nem lattÿatok ee . hogÿ az zÿz lean
zent hÿt A''meennÿeÿ vÿragok kózzee
vÿtetÿk ffel nagÿ vÿgassaggal .
Sequitur passio sancte spei
Annak wtanna zÿz lean zent Remeen
seegh elówe hozattateek . es eegÿ vas .
zekeenben rekezteteek be hogÿ meg eegett
ethneek : De ÿme chodalatus istenÿ ha
talmassaag : az tÿznek langa kÿ terewlw
een . ewt ezer emberekneel tebbet óle
meg az poganok kózzól . Azonnal mon
-da zÿz lean zent Remeenseeg ew azzon
zÿleÿeenek . mÿnt ÿmatkozÿam / mert
ÿme latom az en ÿegósómet en elóttem
egÿ kenÿwet tartwan . kÿben azt ÿrt
-aak . keer mÿt akarz . es adom teenekód
Monda az ew zÿleÿe . eedes leanÿom
keerd azt . hogÿ vala az te ÿegÿósódnek
dÿcheeretÿre . te zenwedeesódról meg em
lekózendÿk . bÿzon remeenseegben mwlleek
kÿ . es kethseegnek vezedelmeból megh
zabadoÿtasseeg : Ottan felele Cristus mo
-ndwan . ÿewÿ el en zerelmes hwgom
A'mÿt keerttel meg halgattam . es azonk
eppen annak ees nÿakaat vagnaak es
zent martÿromsagnak Coronaÿaat vewee :
Sequitur pugna sancte Charitat
Annak wtanna az harmadÿk ees zÿz
lean . zent zeretet kÿwe hozateek es el
ameelkodeek az nagÿ keenokon . kÿket ÿm
-aran ew <..> Annÿa Zÿlóttÿn tóttenek
vala .. kÿt bÿztat vala az ew eedes zÿ-
leÿe mondwan .. Emberkóggÿeel zerel-
mes leanÿom . twggÿad hogÿ az te ee-
letódnek otalma wr isten . es mÿndenek
-nek kÿk ew benne bÿznak . Ottan azert
az gonoz hoherók mÿnd ket kezeÿt el

{304a}
Vagaak : Ottan monda . nagÿ erwende
tes leelekkel .. Cristus Iesusnak zent A-
-postola mongÿa / mÿndent el zenwed
mÿndent tehet . mÿndent tÿr az ÿgaz
zeretet . Es ÿmadaa az wr istent . hog̋
vala kÿ ew rola meg emlekózendÿk
zent zeretetnek ÿosagaban gÿoropodha-
-sseek . es Annak wtanna zent martÿ
romsagot zenwedween . meennÿeknek
orzagara vÿteteek : Es ÿme mÿnd har
-om . zent zÿzek ew kÿwe mwlasoknak
wtanna . nagÿ feenesseeggel ew zÿle
ÿóknek meg ÿelóneenek mondwan .
O zerelmes zÿlenk meel nagÿ melto
sagus tÿztólet vaar tegódet menÿor
zagban . Mert zent haromsaagh wr isten
kÿwalt keppen valo dÿchóseeges helt
zerzót teenekód az erek bodogsagban .
Az bodog latasbol azert ollÿan leen
zent Sophÿa azzonnak zÿne . mÿnt az
feenes nap . bel telween . nagÿ istenÿ
malazttal . es kÿk lataak . aloÿtaak
az pogan neepek kózzól . hogÿ isten
azzonnÿaa reewtetót volna . Adriaꝰ
chazaar kedeeg maga gondolattÿaban
kezdee zent Sophÿa azont nagÿ zeepón
kerdenÿ . mÿt latot volna .. Es felele
hogÿ meennÿeÿ latas volna .. merth
latam az en eedes leanÿmnak erdem
-es . voltokat kÿket nagÿ keennal kÿ
veegezeel .. Es mÿnemew meennÿeÿ
zent Coronaat <..> zerzót az dÿchóseeg
nek kÿrallÿa . kÿ teenaladnaal erósb
nemesb . es mÿndden wrasaga zerent
hatalmasb ; kÿ nagÿ sok zenwedeesem
nek wtanna enghemet ees meg Co
-ronaaz .. teeneked kedeeg erek keen ze-
reztetót Azt halwan Adrianus ch
-azaar meg haragweek . es le vonÿa
-taa rola ew rwhaÿaat es tÿzen ket
vÿtezókkel mÿnd addeeg veretee . mÿg
nem lattatneek el fogÿatkoznÿ : Ann
-ak wtanna . oldalaad kÿwe sÿttetee
elós vasaknak mÿatta labaÿt atal .
veretee es ÿnaÿt kÿwe meteltetee .
hogÿ towabba ne eelhetne . es latta
-tÿk vala hogÿ mÿnd zaÿan . mÿnd
orra likaÿn . az agÿa veleÿe kÿwe zar
-mazneek .. De mÿnd azon atal . monda
Adrianus chazarnak . O nÿawalÿas

{304b}
Ember twggÿad hogÿ ez eellÿen keen
zenwedeesek enghemet felette kelleme
tóssee teeznek az mÿndenhato wr isten-
nek . elette . Annak wtanna esmeg
az seteet temleczbe rekeztetee . Es ÿme
zemeel zerent wr Iesus Cristus ne ÿelen
ween nagÿ feenesseeggel ewtet megh
vÿgaztala .. De hogÿ meeg sokat kellene
ew erette zenwednÿ kÿ ÿelentee : Mÿ
koron meg mondottaak volna Chazar
nak hogÿ Sophÿa az temleczben kÿwe
mwlt volna ez vÿlagbol .. hamar par
anchola hogÿ meeg az testeet ees az ar-
nÿeek zekben vetneek . hogÿ senkÿ zent
newen ne tÿztólnee / ÿme azert mÿke
ppen zenwede martÿromsagot elózór
Seqitur secundum martÿriom
Masod napon mÿkoron Adrianus cha-
zaar ÿteeló zekÿben ÿlne . az zegheen
kerezttÿeneket ÿteelween .. ÿme Dÿchós-
eeges zent Sophÿa azzont kÿ hozwan
istennek Angÿala az Arnÿeek zekból
wr istennek akarattÿa zerent ffel tam
aztaa . es azonnal esmeg az zent azzon
meene chazaar eleeben ; Mÿkoron
latta volna elezer meg rettene raÿtta
es monda . Mÿ dolog ez . te tewled erdenges
azzonÿallat hogÿ meg halwan . ffel
tamagÿ . felele zent Sophÿa azzon . Az
En egheesseegem . ffel tamasom es eele
-tóm : Cristus Iesus kÿben ees hÿzók . Ottan
dÿhesseegre remewlween . hagÿaa . zw
rokkal ffeel gÿoÿtot eeggew kemencze
ben vettetnÿ . es ott meg emeeztetnÿ
De ÿme istennek Angÿala le zalwan
meennÿeÿ harmatot hÿmte az kem
enchenek kózepÿben . es semÿt nekÿ nē
arthata az tÿzes langh . Azt halwan
Adrianus chazaar hogÿ Sophÿa . az
mennÿeÿ angÿalokkal nÿayaskodnek
az tÿzben langban .. kÿ veetetee es neeg̋
reezre vagataa . az zent Azzont . es az
eebeknek hanÿataa / De ÿme harom
nemes zÿz leanÿok oda fwtamanak
es az zent Azzonnak testeet ffel gÿeÿ-
tegetween egÿben rakogataak . es iste
nnek Angÿala le zalwan esmegh
ffel tamaztaa .. Azon ees nagÿ halaat
adaa wr istennek zent Sophÿa azzont .

{305a}
Ezen keppen zenwede masodzor martÿ
romsagot . Seqitur secundum martirium
Az ÿdóben Adrianus chazaar meeg̋en
vala kÿ mwlatnÿ lanicana new w
czan . Esmeg eleÿben kele dÿchósee
ges zent Sophÿa azzon ott az helÿen
hol mastan vagÿon . Zent Ianus pal
egÿhaza / Es lathwan nagÿon el a
-meelkodeek raÿtta es hat horaÿg m
ÿndden ezee el tawozeek ew tewle
Es Annak wtanna eleÿben vÿtet-
ween .. meergót adanak ÿnnÿa kÿt
mÿnt egÿ nemes balsamot el nÿel
-ween . semÿ serelmet nem <ez> erzee /
Annak okaert esmeg vettetee az tem
-leczben . gondolkodwan raÿtta mÿ
halallal el vezthetnee . Azon eeÿel
wr Iesus nekÿ ÿelenween nagÿ feene
-sseeggel meg vÿgaztalaa ewtet . De h
-ogÿ meeg teebbet kellene zenwednÿ
nekÿ meg ÿelentee : Mÿkoron masod
napra kóltenek volna monda zent So
phÿa azzon . Chazarnak . O bodogtalan
ez en dolgomat erdegÿ twdoman mÿ
-at veelód lennÿ . kÿ twlaÿdon isten
-nek hatalma zerent leezen .. De nem
twdod . O nÿawalÿas ember . hogÿ
az te elmeednek vaksaga tegód meg
fozt az erek dÿchóseegtewl . Monda
ottan chazaar : az Romaÿ wraknak
nagÿ ffel zowal .. O Romaÿ neepek
kÿk mÿnd ez zeeles vÿlagot bÿrÿa
-tok . mÿnemew ez mÿ zemeeremseeg
-ewnk hogÿ ez eegÿ góróg . erdenges
azzonyallat . mÿnket mÿnd nÿaÿan
ezenkeppen gÿalaz meg .? Azt hal
-wan . palladius tanach belÿ ember
kÿ zent Sophÿa azzont temleczeeben
tartotta vala fogwan . monda . O
Chazaar . mÿnd te tanachosÿddal . el
vezót ezótók : <k..> keerlek tehet eellÿen
dolgokat . hanem chak az elssew ok
kÿt az reeghÿ Romaÿ bólchek es fe
ÿedelmek bÿzonnÿal meg ÿsmertek .
Ez azzonÿallat azt predecallÿa va
la mÿt azert ez Sophÿa azzon mond
twggÿatok bÿzonnÿal ÿgaznak lennÿ
Azt halwan Adrianus chazaar -

{305b}
Ottan feÿeet veetetee . es martÿromsa
got zenwede . zent Sophÿa azzont kedeeg
az tÿberÿs vÿzben vettetee . De zent
angÿalnak mÿatta onnan kÿ hozatta
teek nagÿ sokaknak latasokra .. Es m
-onda nekÿ az zent Angÿal Sophÿa
Cristus Iesusnak zerelmes ÿegóse ta-
magÿ ffel . zent haromsagnak newee-
ben . kÿ ottan ffel nÿtwan zemeÿt
labara alla . es Cristust kezdee predi
-callanÿ mÿnt annak elette . ÿme har
madÿk martÿromsaag zenwedeese
Sequitur Quartum martirium
Azt lathwan Sabellius feÿedelem
monda . O mÿnemew Sophÿa azzo
nnak istene . kÿ eellÿen ÿgen zeretÿ
ewtet hogÿ ez mÿ chazaar wrwnk
semÿkeppen nem vezthetÿ el ewtet .
Es keeree hogÿ meg kereztólnee ew-
-tet kÿt zent Sophÿa azzon<.> megh
eróssóÿthween az zent hÿtben m
-ÿnd hozÿaa tartozokkal . Anacletus papaw
al meg kereztóltetee eeltes neepeket
wgÿ mÿnt heet zazat . Azzonÿall
atoknal es germókókneel kÿl .. Azt
halwan az vezedelmes Adrianus
chazaar . kezdee meellÿeet vernÿ m-
eergheeben mondwan . ÿaÿ ennekem
bodogtalannak mert meg gÿóztetóm
Es <.>ÿgheen hamar On kaad fóródó
ben vettetee kÿben mÿkoron forgat
-nak . monda . Segheÿch <.>meg eng-
em wram Iesus . meennÿeÿ kÿral .
Azt halwan Adrianus chazaar mon-
da . vagÿon ee ennalamnaal eegÿeb
kÿral ; felele . vagÿon . De nem ollÿ-
an mÿnt te . mert az ew orzaganak so-
ha veege nÿnchen . Az te orzagod kedeeg
xv nap wtan te tewled el veetetÿk
Monda Adrianus . de azt ees meg latom .
Annak wtanna Sabellius feÿedelem
nek mÿnd haza nepeewel feÿeet vee
-tetee . Es zent Sophÿa azzont az eztórw̋re
ffel fezeÿttetween . es mÿnd addeegh
el zaggattataa . ew testeet . vas ghere-
benekkel . mÿglen az chonttÿa es kÿ
lattatneek : es harmad napon esmeg
kÿwe mwleek . es testeet az eebeknek //
hanÿaak

{306a}
Sequitur Quinntum martirium
Azon eeÿel keleenek ffel az ÿo azzonÿok
kÿket zent hÿttre hozot vala es ffel gÿe
ÿtógetween az zent testót vÿweek zent felix
pÿspeknek hazahoz . hol ott wr isten ÿ
maran ewtódzór esmeg ffel tamaztaa .
Es hollal meg kÿ meene az varasban
wrwnk Iesusnak neweet hÿrdetween
Azt latwan Adrianus chazaar monda
ÿmaran nem zenwedóm el az hatalm
-as isteneknek bozzwsagaat / Paranchola
hamar . hogÿ fogaÿt kÿ tórneek zaÿabol
kezeÿt el vagdalnaak . emleeÿt kÿ zagg
atnaak . eegÿeb testeet el hannaak egÿm
-astwl . hogÿ erekkee el vezne . es azonke
-ppen teweek az gonoz zolgaak .
Sequitur Sextum martirium
Esmeg le zalwan istennek angÿala
ffel tamaztaa ewtet . Azt latwan az ro-
-maÿ neepek hozÿaa gÿewleenek tw-
dakozwan raÿtta kÿ tamaztanaa ffel
mÿndenzer . felele nekÿk . mert az kÿ
ffel tamadaas . es eelet / es azt halwan
xxxij ezer emberneel tebben hÿnek
wrwnk Iesusban . Azt halwan Adri
-anus meg haragweek . es harom kee
pókkel atal veretee ewtet . es annak
wtanna . nÿakaat vagataa . Azt lath-
wan az zegeen kerezttÿenek raÿtta ro
hananak az chazarra es el fwta el-
-óttók Azonnal istennek ÿgassagos ÿtee
letÿ zerent el ragattateek pokolbelÿ erd
egtewl . es zernÿew halallal hala meg .
Sequitur septima resustitacio
Mÿkoron kedeeg az ÿo aÿoÿtatus kereztt
ÿenek bankodnanak es sÿrnanak az
zent Azzonnak halalaan . ÿme ÿewee
-nek menÿból heet zent Angÿalok . Es
ffel emelween az fóldról mondanak ÿ-
-maran Cristusnak zerelmes ÿegóse vee
ge vagÿon az te keen zenwedeesednek
Azert eelegÿ meg es algÿad meg azokat
kÿk teegódet zeretnek es dÿcheernek / Az
-onnal esmeg ffel tamadwan monda .
O roma<.> bely neepek . Algÿatok velem
eegÿetemben wr istent kÿ fóldet es m-
eennÿet teremtótte . mert nagÿ ÿrgalm
assagaat mwtatta meg en bennem nag̋
sokakanak Idwesseegókre / hamar hÿwÿ
-atok hozÿam wr papaat . es el ÿeween
mÿnd az egÿhazÿ Iambor papokkal olta
-rÿ

{306b}
Zentsseegót veen hozÿaa nagÿ sÿrassal es
aÿoÿtatussaggal Annak wtanna eell-
ÿen ÿmachagot teen . O en eedes wram
Iesus Cristus kÿ wagÿ atÿanak bÿzon
bólccheseege . kÿ az en magzatÿmnak ÿo
veeget adaal latnÿok / mastan kedeegh
engemet ees mÿndden ÿora ÿgazgattaal
keerlek teegódet / hogÿ vala kÿ az mÿ
halalwnkrol . tÿztólettel meg emlekózen
dÿk / mÿndden kerelmeseeben meg hal-
gattasseek . kÿk kedeeg zegeenseegben
Awagÿ fogssagban es eegyeb nÿomo-
rwsagban . te zent ÿrgalmadnak mÿa
tta meg vÿgaztaltassanak / kÿnek w-
tanna feleletot halla menÿból . hogÿ
mÿndenek meg halgattatnak azonkeppen
Towabbaa meg wgÿ olwastatÿk rolok
hogÿ vala kÿ ez zentóknek eeletóket ol-
wassa azon napon gonoz halallal meg
nem hal . Ew halalanak kedeeg ÿdeÿn
bÿzon tóredelmesseegnel kÿl . tÿzta gÿon
asnaal kÿl . oltarÿ zentseegneel kÿl
Es hÿtneel . Remeenseegnel zent zeretet-
nel es istenÿ malaztnaal kÿl kÿwe
nem mwlhatÿk / Es ez zentók . kÿk ew
nekÿk zolgalnak halalok ÿdeÿn ÿelen
leeznek . mÿndden gonoztwl meg otalm-
azwan . Meg wgÿ olwastatÿk hogÿ
vala meel hazban ew eeletók meg
ÿelend ÿrwan Senkÿ ott gonoz halal
lal meg nem hal . Az haaz meg sem
eeghet tÿznek mÿatta . Es Annak fele
tte vala kÿ Naponkeed Azzonÿwnk
marianak es ez zentóknek . hwz Aue
mariat olwasand . mÿndden haborw
sagban zegeenseegben . fogsagban beteg
-seegben .. ewket hÿwan . meg segeÿt
-tetnek ketsseegnel . kÿl / Mÿkoron azert
dÿchóseeges zent Sophÿa azzon hetedzór
nagÿ bodogwl kÿ mwlt volna . zozat
hallateek menÿból mondwan . ÿewel
ÿmaran en zeretóm . teeneked meg zer-
zót bodog ewrómben . mert towabbaa
semÿ keserwt nem zenwedz . Es nagÿ
zeep Angÿalÿ enekleessel mennÿeknek
orzagara vÿteteek . Anacletus papa ke
deeg az zentóknek testóket nagÿ tÿztósseeg
gel tartaa mÿglen Constantinapol belÿ
-ek erttók ÿeween gerek orzagban vÿ-
veek / kÿknek zent erdemeknek mÿatta
Aggÿa wr isten kewantok ÿot erekkw̋l
erk . Amen

{307a}
Remethe zÿz Zenth
Anthal ewsewnknek
ky hozasaarol .-
De hac Inuencione Beati Anthoni Abbatis
et heremite diuersi diuersimode senciunt ea-
-dem malui latinis quam maternis digerere sermonibus
habetur enim in Cathalogo Sanctorum . li . iiij capitulo centessimo
decimo loco Constancij legi dicere Iustinianus
primus . Quamquam Ibidem Constancius fuisse censeatur
Attamen fasticulus temporem hoc minime ad mittit
Nam ibidem tempore Iustiniani hoc factum fuisse per
hibetur senioris : qui . vbi supra templum
Sanctissime Sophÿe construxit Si vero
Constancius legatur . legenda haut susutinet
cum idipse Arrianus esse probatur : Inven
-tor autem huius rei Imperator christianissimus
ac denotus ab omnibus in titulatur . Recte ergo
et antiquitati temporem . et scriptorum vicio Con
dempnandus reliquitur : Quoniamquidem tempore Con
stancii dummodo decessum . Iustiniani vero
translatum verissime fore credamus
Elsew Capᵐ
[A]Z ÿdóben mÿkor
on Iustinianuss newó ch
-azar wralkodneek Bÿz
anciom . Awagÿ mas ne
wel Constantinapolb
an . howa egheez ghó-
rógh orzaagh tarth va
la az ÿdóben . Mÿkorō
az Iambor chazarnak
magzattÿa nem volna .
felette bankodÿk vala
raÿtta . hogÿ nem volna
kÿnek hadnÿ ew ÿozagaat es wrasag
aat holta wtan . Annak okaert ees
zenetlen ÿmatkozwan es bóytólwen kó
nÿeregh vala wr istennek : Dÿchóseeges
zent Sophÿa Azzon egÿhazaban . kÿth
meegh reeghen ennen maga rakatoth
vala . Az zent Azzonnak . newe dÿchee
retÿre . Megh tekentee azert . az kegÿelm-
es wr isten . az ew nagÿ alazatossagat
es ada ewnekÿ . egÿ leanzo magzatot .
kÿt Teophilus pÿspekkel meg kereztól
tetee es leen newe Sophÿa . Zent Soph
ÿa azzonnak newe emlekózetÿre .

{307b}
Mÿkoron ez leanzo tÿz eztendós letth
vona . mÿnddennek latasara hallasara .
nagÿ zeep . nagÿ bólch . nagÿ ezes vala .
Azon ÿdóben tórteneek hogÿ ew zolgalo
leanÿwal mene be ew attÿanak gÿmelch
kerteeben . mwlatsageert . es mÿkoron az
gÿmelchben eettenek vona . meneenek
az kwthfeere vÿz ÿnnÿa : Ess mÿkoron
Sophÿa ÿwt vona . ottan nagÿ erdegh
meene belee . Azonnal nagÿon kezde
ordoÿtanÿ mÿnt az orozlan . kezde bew
ghethnÿ mÿnt az ewkór . Azt lathwan
az leanÿok meg retteneenek ess nagÿ
reewassal kezdeenek keÿaÿtanÿ . felsse
ghes chazar . sÿess hamar segheÿch m
egh az te zeep leanÿodat / hogÿ azt ha
llottaak vona . ottan mÿnd az gÿmelch
kertben fwtamanak : es kezde az chazar
nagÿ sÿrassal kenÿerghenÿ mondwan
O menÿnek feldnek wra teremteÿe
O emberÿ nemnek kegÿes meg valtoÿa
leegÿ ÿrgalmas . es seghehed megh
az en leanÿomat . Es mÿkoron hozÿa
kózelghethne leanÿahoz . kezde ordoÿtanÿ
ess fogaÿt chÿkorgathnÿ : De mÿkoron
zeep zowal zolt wona ewnekÿ . ottan
meg zóneek . es kezen foghwa . hazaban
vÿwee / Ottan esmeg el kezdee az ordoÿtast
nÿelweet rag<.>nÿ : mÿndent kezde marnÿ
es ennen<.> magaat tórnÿ faggathnÿ . Sem
kóteel Sem lancz . Sem beko nem tar-
ttÿa vala . Azt lathwan az Iambor
feÿedelem nagÿ keserw̋seegben eseek . es
hazat ereztete ennen mganak hol ott
lakozneek . mert senkÿ hozÿaa nem me
het vala . mÿkoron ewt eztendók el mvl
tanak volna kezdeenek az fertelmes lel
kók belóle kÿaÿtanÿ es mondanÿ nagÿ
ffel zowal . Az egÿptom belÿ Anthal .
remethe ÿz kÿ ennen mÿnket : kÿ napon
keed mÿnket eeghet : mÿnd egheez ezten-
deegh chak azont kÿaÿttÿaak vala : Ez
kedeegh leezen vala . wr istennek kÿw
altkeppen valo akarattÿabol . mert bel
tóltenek vala az ÿdóók . mÿkoron . Az te
remtew wr isten az ew zerelmess zol-
gaÿaat mÿnd ez zeles vÿlagon ffel ak
arnaa magaztanÿ . mÿkeppen meegh eel-
teeben meg ÿgerte vala ; Azth halw
an az Iambor chazaar nagÿon bwsologh
vala raÿtta . gondolkodwan . mÿkeppen
kÿldene eerte es hol ott talalnaak meg
az zent testót . kÿt soha annak elette nem

{308a}
Hallot vala . Annak okaert mÿnt bewlch
ember tanacchal akarwan eelnÿ . hÿwa
taa be Constantinapol belÿ theophilus .
pÿspekót . es orzagaban valo ÿrastwdo
bólcheket : twdakozwan raÿtta . ha kÿ
hallotta vona . es olwasta vona az zent
atÿaak eeleteeben az ālthal remeten
ek eeleteet . es hol ott volna el teme
tethween ewnwkÿ teste . mert az tÿztw
latlan lelkók az en leanÿombol . wnta
lan azt keÿaÿttÿaak hogÿ az Anthal
egiptom belÿ Remethe leezen mÿnketh
ennen kÿ ÿzendew . Teophilus pÿspek
mÿnd az teb bólcchekkel lathwan az
Iambor chazarnak nagÿ zomorwsagaat
meg keresteteek mÿnd egheez górógh
az zent Irasokat es az reeghÿ zent atÿ
aknak eeletóket . kÿkben megh talalaak
<laak> Dÿchewseeges zent Anthal Con
fessornak es Remetenek eeleteek : m
ÿkeppen meegh ew ÿffÿwsagatwl fo
ghwa nagÿ kemeenseeges eeletben es
penitenciaban zolgalt volna wr isten
nek . Ess halalanak ÿdeÿn mÿkeppen
meg parancholta vona ew tanoÿth
wanÿnak : hog olÿ tÿtkon es olÿ he
lÿen temethneek el . hogÿ chak az wr
istennek volna twdasara . es ew ma
gok twdnaak : hogÿ soha senkÿ megh
ne talalhatnaa erekkee /-
Mÿkoron eellÿen nÿlwan valo dolgo
kat talaltanak vona ÿrasban zent Anthal
ewsenknek eeleteeról : De az helth h
ol ott el temetteek vona . semÿkeppen
nem twdhatnaak .. Ottan ffel kele Teo
philus pÿspek es hagÿaa hogÿ vez
tegleneenek . mondwan / Mÿerth
zerelmes ffÿaÿm . kellemetes volth
zent Anthal ewsenknek : senkÿnek
hol ott leegÿen az ew zent teste ÿsme
retÿre ne lenne . Annak okaert hog̋
ennen maga az wr isten . kÿnek ÿsme
retÿre vagÿon . az ew nagÿ ÿrgalmass
agabol meltoztasson meg ÿelentenÿ
mÿndden azt hagÿom es parancho
lom .. hogÿ Alazÿok meg mÿ magw-
nkat : hamwban es Ciliciomba es
beÿtóleesben : kÿlenczed napÿg aÿo''tatos
ÿmachaggal kenÿereghÿewnk . Es egÿ
zowal egÿ zÿwel . ÿgÿenlew akara
ttal . keerÿek . hogÿ . ÿelenche megh
mÿnekewnk meltatlan zolgaÿnak
az ew zerelmes Con[fe]ssoranak testeet
es aggÿa ÿsmerettre ez vÿlaghnak wr isten

{308b}
Az nagÿ dragalatus kenchót . kÿnek
mÿatta zabadwltasseek meg . az Iambor
chazarnak leanÿa az fórtelmes lelkóktw̋l
Masod Capitulum
[A]Z kegÿelmess wr isten megh
halgataa ewket ess azon ee
ÿel . almokban mÿnd az cha
zarnak . mÿnd az Iambor p
ÿspeknek nekÿk ÿeleneek
wrnak zent Angÿala mondwan . Iustini
ane . monda hallom . kÿ vagÿ te wram .
felele . istennek angÿala vagÿok te hozÿ
aad istentewl bochathwan .. Mÿeert ko
ronkeed wr istennek akarattÿa zerent es
parancholattÿa zerent eeltel . Annak oka
ert meg halgatta wr isten kenÿerghee
sedet : es ÿewttem mastan hozÿaad . m
egh ÿelentenem mÿkeppen meg leelhe
ted : Anthal remetenek testeet . es ezen
varasban hozhatod az te leanÿodnak egh
eessegheere . Azt halwan az chazaar
ottan ffel ÿle agÿaban es akaraa hogÿ
ÿllesse ewtet De nem enghetteteek : Mo
nda esmeg Gabriel Archangÿal . hÿw
assad hozÿaad Teophilos pÿspeket tÿzen
kettód magawal . isten feelew egÿhazÿ ne
pekkel . es kÿlgÿed el ewket Egiptomban
En kedeegh mÿndenw̋t velók leezók es
sem vÿzen sem felden nem hagÿom el
ewket . es el enÿezeek elóle az zent an-
gÿal / Reegel hollal ; azert mÿkoron ffel
kólt volna azonkeppen mÿnd meg beze
llee az istenÿ latast az pÿspeknek . Az
Iambor pÿspek ees azonkeppen meg bez
eellee azon latasth az chazarnak elette
Masod napon azert . wr istennek akar
attÿazerent ffel kelween el eredeenek .
Ierwsalem felee / es mÿkoron ÿo zelók
lótt vona az tengheren tÿzen hatod na
pra be ÿwtanak Ierwsalembe Constan
tinapolbol . Es oth ymadwan Cristus ke
rezt ffaÿaat . Meneenek Bethleemben
Cristusnak Iazola lathnÿ . onnan ffel
kelween meneenek be Alexandriaban
ott az kalomarokkal eeggÿesw̋lwen
hwzad napra . ÿwtanak Nilos vÿz me
llee . meel vÿz paradÿchombol kÿ folʼʼ
wan . egheez egiptomot atal follÿa .
Es zallanak meg Egiptomnak hataran
egÿ varasban kÿnek Effeseos newe
es twdakoznak vala raÿtta hol oth la
kozot vona zent Anthal Remethe az ew

{309a}
Iratorÿwal . Azok mondanak . hallottok hogÿ
eegÿ nagÿ sÿrew erdóben sok ÿdeÿglen la
kozot : ha oda akartok mennÿ . hwzon ewt
ód napra el eerÿtók . De semÿ varast addÿ
glan nem eertók . wtat sem talaltok eegÿeb
-eth erdeÿ vad ÿarasnaal ; Azt halwan
zent kerezthnek ÿegÿeewel . meg ÿegÿzeek
ennen magokat es lelkóket aÿanlwan az
wr istennek . masod napon el eredeenek
mondwan : zent Dauid proffetanak mon
dasaat . kellÿen ffel az wr isten . es tekozl
attassanak el az ew ellenseghÿ . es fwss
anak el mÿnd kÿk ewtet gÿewlólteek
ew zent zÿneenek elóle . Es harmad
nap wtan . eseenek heegÿes kew zÿklaak
kózzee . es nagÿ zernÿw̋ pwztaban . es
ott hwz napÿglan ÿarwan talalanak
nagÿ fene vadakat . orozlanokat medw
eeketh : vnicornisokat . es tigris newó va
dakat . De zent Anthal ewsenknek . segh
edelmeet kerween . bekeseeggel el mw
lataak .. Es ÿwtanak egÿ kÿetlemben hol
ott elezer zent Anthal kezdót vala peni
tenciat tarthanÿ / Es ÿme eleÿgben ÿe
we eegÿ nagÿ ÿdeÿew . zeep veen Reme
the . Es mÿkoron egÿ masnak kózóntek
volna . kezen fogaa Teophilus pÿspek
-et / es vÿwee az kÿetlen valo . zent egÿ
eegÿ haznak aÿtaÿara ; Mÿkoron Teoph-
ilus pÿspek . kerdeznee az veen remeteeth
kÿ rakatta volna az zent egÿhazat es kÿ
lakozot volna elezer eeth eh helÿen . Sem
ÿt az veen remethe reea nem felelee
De ÿnteest teezen vala hogÿ vezteglene
Ottan meg ertee Teophilus pÿspek hog̋
regulas neepek lakoznanak ott . es paran-
chola az teeb tarssaÿnak ees hogÿ vezteg
leneenek . es meg ne bantanaak az oth la
kozo fratereket . es az veen remethe el en
ÿezeek elólók : kÿt annak wtanna megh
twdaa hogÿ ennen maga zent Anthal volt
Azonkózben az kÿetlenból zent kereztel es
zeweethnek vÿlaggal eleÿgben ÿeweenek
hwz fraterek . mert megh ÿelentótte vala
ewnekÿk wr istennek . hogÿ eellÿen ne
pek meeneenek oda .. es egÿ masnak beke
seeghnek ÿegÿeet zolgaltathwan . bel vÿ
veek ewket az Clastromba nagÿ erem-
mel ess istenÿ dÿcheerettel .. es meg mo
sogataak labokat . wr istennek paranch
olattÿa zerent . Annak wtanna . nagÿ
Sÿlenciom tartassal . vÿweek ewket az .

{309b}
Refrenben hol ott emeelnek . Es cheengeth
ween meg mosaak kezóketh . es le ÿlteteek
Masth ees cheengethween . eegÿk ffel ke
le az fratereknek es nagÿ zeepseegew
feÿeer kÿnÿereth oztogata az aztarra
eleÿgben . es nemÿnemew zalata fÿw
eet kÿnek ees nagÿ zeep ÿllattÿa vala .
Esmeg harmad cheengeteenek . hozanak
mÿndennek vÿzet eleÿbe . ÿnnÿok . mÿko
ron haromzor haromzor ÿwttak volna .
Az feÿedelem ÿo zokaas zerent esmegh
cheegete . Ottan ffel keleenek halaa adass
al .. es nagÿ alazatossaggal bel meneen
ek az zent egÿ hazban . enekólween . Mis
erere mei deosth : mÿkoron mÿnd el veegez-
teek volna . Monda Az feÿedelem . Teo
philus pÿspeknek Az vÿzet kÿt ebeeden
ÿwtok hoztaak nemÿnemew kwtfeeból
kÿt wr isten az ew zolgaÿnak adot . kÿnek
nagÿ ÿo ÿze vagÿon . hogÿ wgÿan eel
ember vele . Mas kwtffee ees vagÿon
kÿnek zavaros vÿze vagÿon . Azt atta
volt wr isten . az mÿ zent Anthal ew
sewnknek : kÿból chak labat moswnk .
mÿeert hogÿ ennen magaban melegsee
gós Az zeep kÿnÿeret kedeegh . kÿt eleÿ
nkben oztanak soha nem twggÿok hol
sÿtÿk . De azt twggÿok hogÿ naponkeed
keth orozlanok ÿewnek az pÿnczeben
kÿk annee kÿnÿeret hoznak kÿwel meg
eerÿók . kÿketh hÿrrel hallwnk hogÿ
azonok volnanak az orozlanok . kÿk . Dÿ
chewseeges remethe zent paal testeet
zent Anthal ewsewnkkel el temetteek
volna ; es mÿkoron vala mÿ vendee
gewnk ÿewnek akkoron tebbet hoznak
kÿt hÿzÿók zent ewsewnknek zerzees
eeból lennÿ . az ew zolgaÿnak eeletekre /
Harmad Capitulum
[A]Z kegÿelmes wr istennek a
zerent akarattÿabol . zent An-
thal ewsenk . zerzette ez helt
ess hwzon neegÿ fratereket
belee mÿnt ÿm lattÿatok .
Mÿkoron kedeegh ÿeles tÿztóletes ÿnnepók
ÿewnek keth annee kÿnÿeret hoznak mÿ
eeledelewnkre : Mÿkokoron ees mÿsere
megÿw̋nk eeneklenÿ az zent egÿhazba
kÿt zent Anthal . ewsenk rakatot wr
isten Annÿanak tÿztessegeere az lampaso
kat eeghwe talallÿok kÿket meeg zent

{310a}
Ewsenk eelteben gÿoÿtot megh es azwlta
meg nem alwt Sem olaÿa meg nem fo-
gÿatkozot : Annak wtanna monda az fe
ÿedelem . Teophilus pÿspeknek lassw bez
eeddel .. Eenekóllÿók meg az vechernÿet
Es mÿkoron . votakeppen nagÿ istenÿ feele
lemmel el veegezteek volna .. kezde Teo
philus pÿspek . mÿnd kÿwól belól az zēt
eegÿhazat neezóghetnÿ . kÿnek rakasaban
semÿ ffa mÿw nem vala .. Es az Calast
rom az egÿhaz fala mellet zereztethw
een ; Es valanak az zent egÿhazban
harom zent oltarok .. az nagÿ oltaar
elót harom eeggew lampasok : es <.>
keth felól . az keth oltar elót keth keth
eeggew lampasok . Az zent oltarok
kedeegh mÿndden zeer zamawal . tÿzta
Cristalbol valanak . Es az nagÿ oltar
elót hwzon neegÿ ÿlew zekók : es az
feÿedelmee kózepót . feellÿeb az tebbÿnel
mÿnt eegÿ pÿspókÿ kathedra . Es sem
az zent egÿhazban sem kÿw̋l semÿ
zozat . es semÿ zónghees nem hallatta-
tÿk vala . De vala ew kóztók nagÿ ch
endessegh . Ha mÿkoron vala meelʼʼ
fraternek zÿkseege tórtenÿk . ottan meg
Cerazot tablara meg ÿegzÿ es az feÿe
delem elót magaat meg alazwan . m
eg mwtattÿa ÿrwa zonaal kÿl . es az
Iambor feÿedelem az ew bewlcheseege
zerent kÿnek mÿnd meg zerzÿ zÿksee
geet . Azt lathwan Teophilus pispek
monda . mÿkeppen lehet eellÿen nagÿ
veztegseeg . eeló testben .. felele az feÿe
delem . hÿggÿed tÿztólendew atÿam . hog̋
ÿmaran negÿwen egheez eztende va-
gÿon . mÿkoron mÿ kózzólewnk zent An
thal ewsenk el tawozot . es mÿnket
eet hagÿot . Soha mÿ az wlta fogwa
emberÿ zoot nem hallottwnk hanem
tÿtewletók Annaal kÿl mÿkoron zent
Miseet eeneklewnk Monda Teoph
ilus pÿspek . ÿo zent Atÿam ÿllÿk ee
mÿnekewnk eet veletók lakoznwnk
Monda az feÿedelem . mÿt kerdez en
ghem azon . ha meg ÿelentette tÿnek
tek az wr isten mÿnemew dologban
kellÿen ÿarnotok . es meg helÿetekre
mennótók . Azon zo bezeed kózót ÿme
eegÿ zeep feÿeer madarka : be ÿewe
az egÿhaz ablakan . langazo tÿzet h
ozwan ew zaÿaban es az lampasokat
mÿnd meg gÿoÿtogataa az oltarok
elót . esmeg el kÿ meene Teophilus

{310b}
Pÿspek azt lathwan meg kerdee mÿ dologh
volna . felele az feÿedelem . Twggÿad ÿo
atÿam . hogÿ mÿndden ÿeless ÿnnepeken az
on modon teezen .. Annak . wtanna Teoph
ilus pÿspek . megh ÿelentee ÿarasoknak ok
aat . mÿkeppen es mÿeert Constantinapol
belÿ chazaar ewket zent Antal testeenek
meg keresseseerth kÿldótte volna . kÿnek
leanÿaban . kÿlencz fórtelmes lelkók voln
anak . es naponkeed azt keÿaÿtanaak hog̋
addÿglan kÿ nem meeneenek mÿg nem
zent Antalnak testeet oda vÿnneek . De
ÿm meennÿet ÿartw̋nk mÿnd vÿzen
mÿnd feldón sohol meeg meg nem talal-
hattok . Azert Az nagÿ istenre kerewnk
kenÿerw̋llÿetók raÿtwnk . hogÿ ha twgg
ÿatok hol ott el temetettót az draga zent
keench eerdemlÿók tÿ atalatok meg leelhe
thnewnk : es adhasswnk halakat raÿtta
az teremtew wr istennek . felele az feÿed
elem . En zerelmes Atÿaÿm es Cristusnak
zolgaÿ : ÿme lattÿatok hogÿ az wr isten
mÿnket eeth helheztetót zent Antal ew
senknek erdemeeból . mÿnd ÿteelet napÿg
Ew maga kedeeg mÿ tewlwnk el tawozeek
keth tanoÿthwanÿwal : Annak wtanna
mÿt mÿwelt hol ott lakozot . mÿ nem
twggÿok chak hogÿ azt olwassok merth
mÿkoron ew zent halala el kózelghetót vol
na .. meg paranchollÿa ol helÿón el tem
ethnÿ magaat . hogÿ senkÿ ne twdnaa . Az
ert mÿ sem twggÿok ha nem ha az wr
isten ew nagÿ ÿrgalmassagabol meltoztath
neek meg ÿelentenÿ . Azert . mÿnd tÿ mÿ
nd mÿ harmad napÿg eeÿel nappal ÿma
thkozÿwnk hogÿ wr . isten ÿelenche meg
tÿnektók zolgaÿnak . mÿnd az wtat kÿn
twggÿatok oda mennÿ . mÿnd az helt hol ott
el temettetót az ew zent testeenek draga
keenche : ÿme Az wr isten meg . halagtaa
az ew hÿw zolgaÿt es harmad nap wtā
mÿkoron Miseet eenekleneenek . El ÿewe
Gabriel archangÿal nag̋ feenessegg<el> hozwan kezeeben
eegÿ lewelet es le tewee az feÿedelem
elót Azzonwnk zÿz marianak oltaran .
Az fraterek kedeeg azt lathwan megh re
tteneenek . es mÿnd holt elewenÿewl le
hwllanak az feldre . Mond azert az
zent Angÿal . az Calastrom feÿedelmeen
ek . ved ffel ez lewelet es olwasd megh
es a''mÿnt meg vagÿon benne ÿrwan
mÿnd azonkeppen teegÿetek . mert meg hal
gattatot az tÿ ÿmachagtok . es azt meg mon
dwan el enÿezeek elóle az zent Angÿal .

{311a}
Az Iambor feÿedelem azonkozben hattra
tekeenthwen lataa az fratereket haat m
ÿnd az feldón fekw̋ssnek es monda . kellÿe
tek ffel zerelmes atÿamffÿaÿ ess ne akar
ÿatok feelnÿ . Azok halwan zawaat o
ttan ffel keleenek . es senkÿt nem latan
ak . Es monda az feÿedelem . zerelmes
atÿaÿm es ÿo atÿamffÿaÿ . az meennÿeÿ
lataas kÿt latatok . Gabriel archangÿal
vala az felsseegess wr istennek bÿzon
kewete . kÿ mÿnekewnk ÿeleneek es
ÿm eegÿ leweleth hoza . kÿben megh
vagÿon ÿrwan . hogÿ ÿegÿezÿeetek tÿ
magatokat az eelew zent kerezthnek ÿe
gÿeewel . es mennÿetek el az ÿgaz wton
mert wr isten veletek vagÿon . es bel
tellÿeseÿtÿ az tÿ kÿwansaghtokat . Es mÿ
koron el erettók : eleetókben keel eegÿ
feenesseeges Cÿllagh . wthnak vezerló
ÿe ess elóttetók meegÿen . es vala hol
megh aal . oth vagÿon el temetethw
een bodogssagus zent Antalnak teste
Tÿ azert ott ÿmachagot teween assatok
meg az helth . es meg leelÿtók az draga
keenchót kÿt kewantok . Mert bel tólt
az ÿdew hogÿ az eeleteenek ÿo hÿre ne
we ffel magaztasseek mÿnd ez zeles vÿ
lagon . Olÿ zent malaztossagot enghed
ót . kedeeg ewnekÿ az wr isten . ew eerde
meenek nagÿ voltaert . Hogÿ vala kÿ
vala mÿt ew tewle keerend akar mÿne
mew zÿkseegeben . ottan meg leezen
enghettethween .. Az zent Miseet az-
ert azonkózben el veegezween . Teophi
lus . pÿspek az lewelet kezeeben veween
es az feÿedelemnek . mÿnd ew fraterÿ
vel . ÿmachagokat ess aldomasokat keer
ween . Bwlchwt veewen el erede /
Es mÿkoron kÿ erettenek volna . megh
ÿegzeek ennen magokat . es eleÿgben
ÿewe az zeep feenes cÿllagh . es zoza
tot hallanak meenÿból mondwan
kówesseetók ewtet : Es wtanna eredee
nek nagÿ sÿrwan az felsseeges terem-
tótewl segheedseegót keerween . mÿkoron
azert nagÿ eróss ÿaratlan wtakon bwdo
<stata> stanak volna / ÿwtanak Iosen ne
wó mezóre hol ott nagÿ eedes ÿzew
fÿweket es almakat talalanak . es ee
nek benne halaat adwan az teremtew
wr istennek . Onnan towab nÿomoth
wan ÿwtanak nagÿ rettenetess magass

{311b}
Heegÿekre howa az napnak feene nem
eerhet . es sem faak . Sem fÿwek nem
newekódhetnek . De merghes feerghek
Sarkanÿok orozlanok . tÿgris vadak . par
dosok . es nagÿ pathkanok mÿnt az erdeÿ
roka lakoznak . es zamtalan basiliscus
vnikornisok leelettethnek : kÿknek zamo
kat . newóket . termeezetóketh chak az wr
isten twggÿa . De az kegÿelmes wr ist
ennek hatalmawal . serelemnel kÿl
el mwlatook ewket : Az feenes cÿllag
kedeeg mÿndenw̋t elóttewnk meegÿen
vala . Annak wtanna tÿzen kÿlen
czed napÿglan ÿarwan . kezdeteek erez
tethnÿ . nagÿ bÿdós dohos ÿllat : kÿnek
mÿatta mÿnt az holtak le hwllanak
az feldre . es kenÿereghnek vala az wr
istennek hogÿ awagÿ chak leelkók ne
vezne el erekkee
Negÿed Capitulum
[A]Z kegÿelmes wr isten megh
zabadoÿthwan ess otalmazw
an ewket : megh bÿzakoda
nak lelkókben es mÿkoron
ffel kóltenek vona .. latanak
egÿ nagÿ dohoz allo tooth . es zamtalan
meerghes feergheket ew beenne kÿból nag̋
sÿwas reewas hallattatÿk vala kÿ zarmaz
nÿ emberÿ zozat zerent . hol ott kenoztat
nak . kÿk Cristus Iesusth meg tagattaak
es az ew zent parancholattÿaat nem ak
artaak meg tartanÿ . es nagÿ bekesseeggel
el mwlataak . Annak wtanna negÿ-
ween ee nappaa ÿarwan / ÿwtanak
eegÿ nagÿ chodalatus es dÿchóseeges
zeep mezóre hol ott mÿndden fele gÿm
elch faak valanak . tellÿes zeep zagw
es eedes ÿzew gÿmelchókkel . ott es .
az fenes Cÿllagh meg alla .. es men
ból zozat leen hozÿaÿok . Assatok meg
eeth ez helÿen es meg leelÿtók az dra
galatus keenchót kÿt kereztók . Mÿkoron
meeg sem twdnaak meelÿ helÿen vol
na . ÿme ÿewe hozÿaÿok egÿ kÿsded
madarka .. feÿeer mÿnt az hoo : orra
veress mÿnt piross rosa . es le zalw
an eeggÿk fara . kÿnek aga boga
le haÿlot vala mÿnd az feld zÿnÿg
es alol ollÿan vala mÿnt egÿ zeep .
Camora . es alola nagÿ ÿo eedes ÿzew

{312a}
Cheerghetegh . kÿ ÿtallÿa mÿnd eetel ÿtal
gÿanant haznal vala .. Es kezde tapsolnÿ
zarnÿaÿwal .. wgÿ mÿnt azt ÿelentenee
eet assatok meg : Azt lathwan Teophi
lus pÿspek . mÿnd ew tarssaÿwal . ÿma
chagra adaak ennen magokat . es kezdee
nek hallanÿ nagÿ zeep gÿenÿerw̋seeges
eeneklesóket es eedes ÿllatokat ereznÿ
Es az Iambor pÿspek ffel emelwen zem
eÿt ad menÿorzagra lataa Bodogsagus
zent Antalth . az zent Angÿalok kózót
allanÿ . es az zegheen bÿnesekeert ken
erghenÿ wr istennek . Azt lathwan
Teophilus pÿspek nagÿ <..>halaat ada
raÿtta mondwan .. Teremtew wr ist
en kÿ mÿndeneket twtz : Az en ÿa
rasomnak ees twdod okaat : keerem
te zent Istenseegódnek kegÿelmesseeg
eet . hogÿ ennekem bodogtalan bÿ
nesnek meltoztassaal meg ÿelentenÿ
az te istenÿ tÿtkodat es kÿlg̋ <...>
mÿ[ne]kewnk segheedseegót<..> : kÿnek ereÿwel
meg nÿthassok az helth . hol ott va
gÿon az nagÿ kewanatus keench .. Es hog̋
az mondotta volna .. ÿme el ÿewee
nek keth nagÿ orozlanok . az pwztabol
kÿket lathwan . elezer nagÿon meg re
tteneenek : De annak wtanna az terem
tew wr istenben bÿzwan meg bato
rodanak : Az orozlanok kedeeg mÿnt
ha ewrw̋lneenek farkal chawarnak
vala elóttók . Teophilus pÿspeknek <..>
labaÿ elót le fekewnek / es mÿkoron
meg mwtatta volna ewnekÿk az h
elt . ottan kezdeeg asnÿ ess az feldet
egÿ mas wtan kÿ hannÿ : mÿkoron eg̋
nagÿ kówet eertenek volna megh al
lanak towab asnÿ . Az Iambor azerth
le zalla mÿnd ew tarssaÿwal . lataa
haat az kewen ÿras vagÿon kÿ met
ween .. Deakÿ . ghórógh . es sÿdoÿ bew
tw̋kkel . mÿkeppen oth Dÿchóseeges Re
methe zent Anthalnak testeet el tem
etteek volna .. Ilarion ess az prior
ew tanoÿthwanÿ : Mÿkoron azerth
ez fel ÿrasth meg olwastaat volna
nagÿ erembe leenek raÿtta . azonkóz
be zenetlen Angÿalÿ eenekleeseketh
halnak vala . dÿcheerween wr istent
Es ffel emelween az kówet nagÿ zeep
ÿllat zarmazÿk vala . kÿ . wgÿ hogÿ
lattathneek ewnekÿk mÿnt ha para
dÿchomba volnanak .: Meg lelween

{312b}
Azerth az nemes kenchót lataak haat Remete Zent
palnak palma ffa aghbol kosaart modra
kótót kóntóse raÿtta vagÿon es alol . ber
ból zerzót Ciliciom / Es ffel veweek onn
an zent ÿwan hawanak harmad nap-
ÿan . Es mÿnd az egheez tartomanban kÿ
ewtleteek az nemes zeep ÿllath . Es nagÿ
halaa adassal ÿstenÿ feelelemmel es dÿ
cheerettel . Azon wton kÿn oda mentenek
haza tereenek . Az keth orozlanok ees velek
eegÿetembe . Az feenes Cÿllagh mÿnde
newt elettók ÿarwan / mÿnd addeglan
mÿgh esmeg . Azon Calastromba ÿwth
nanak honnan kÿ erettenek vala .
Ewto̗d Capitulum
[A]Z kegÿelmes wr istennek
azert malazttÿaat halwan
az Calastrom belÿ feÿedelem
ottan mÿnd az fraterekkel .
kereztókkel . zewethnekókkel
zentólt vÿzzel es istenÿ dÿ
cheeretekkel . tÿztósseeggel kÿ meeneenek
eleÿben . az ew zent ewseÿóknek testee
nek . es wgÿ vÿweek be az Calastrom
ban .. Azon napon ewth poklosok vÿ
gazanak meg . ÿllethween . kyk oda meen
tenek vala . Es az Conventhnek keerel
meeseere ott hagÿaak Az palma agbol
kótót ewtózetót . erek aÿoÿtatossaghnak
emlekózetÿre : Es Bwlchwt veween ott
az fratarektewl egÿ masnak magokath
aÿanlwan . wttra eredeenek haza felee
Es ÿeweenek el onnan az zent testel
keth fraterek : es teleenek zaam zerent
az keth orozlannal . tÿzen haton . Mÿko
ron tÿz napÿ ÿaro feldet ÿettenek vol
na talalanak . harom holt testeket az
wton meg ólwe es meg reetteneenek
raÿtta / Es mÿkoron az edeent kÿben az
zent test vala .. az testókre tótteek volna
monda Teophilus pÿspek : wrwnk Iesus
Cristusnak neweeben . es zent Anthal
nak tÿztóssegeere kellÿetek ffel . es ÿme
ottan ffel keleenek . es le esween az
zent testnek elótte . mÿkoron vÿtethnenk
az ellenseegóktewl pokolnak keennÿa
ra . zent Anthalnak erdeme mÿat meg
zabadwltatank : Es mÿkoron kerdeneek
ewket mÿerth vetótthenek volna karhozattra .

{313a}
Ew nagÿ sÿrwa chak azt mongÿa vala
ÿaÿ az ollÿan embereknek kÿk wr isten
parancholattÿaat meg nem tarttÿaak /
mert mÿnd oda vettethnek . Es mÿkor
on az harom ffel tamadot emberek hoz
ÿaÿok eeggÿesewltenek volna . annak
wtanna hwz napÿg ÿarwan eseenek
nagÿ kemeen heegÿes wólgÿes helÿók
re hol ott . chak <..> kÿlemb kÿlemb fene
vadakat lathnak vala . De zent Anthal
nak otalma mÿat . mÿnd bekeewel el
mwlataak .. es ÿwtanak Nÿlus vÿz m
ellee Ephesos newó varasban .. Azon w
czaban lakozÿk vala egÿ nagÿ eróss
es kazdag ember . kÿralÿ nemból ta
madwan kÿnek daniel vala newe . Es
valanak fórtelmes lelkók ew benne .
Annak okaert ees nagÿon meg vasaztak
lanczoztaak vala ewtet : halwan hog̋
zent Anthal testeet oda vÿnneek . nag̋
mezze eleÿgben fwtha es kezdeenek
belóle az erdeghók kÿaÿtanÿ . O nagÿ
Anthal remethe ne akar mÿnket eelÿ
eróssen gÿóttrenÿ / Az zegheen ember eze
meg ÿeween nagÿ sÿrwan kenÿeregh
vala mondwan O zent Cristusnak Con
fessora zabadoÿch meg enghemet : Mÿnt
kedeeg yllette volna az edeent kÿben
az zent test vala .. ottan kÿ meneenek
ew belóle moroghwan az egben az
fertelmes leelkók / Daniel azert mÿk
oron meg zabadwlt volna . mÿnden
ÿozagaat el hagÿwan . hozÿaÿok eegg
ÿesewle es tellÿesseeggel hwzan tele
nek ew vele es soha holtÿg az zent
testh mellól el nem tawozeek De eeÿel
es nappal zolgal vala ewnekÿ / Annak
wtanna ÿwtanak egÿ war alaa . oth
ees az egben kÿaÿthnak vala az fórtel
mes lelkók mondwan O nagÿ Antal
remethe eett sem hatz nÿwgodnwnk
keerw̋nk ne gÿetórÿ eellÿen eróssen .
Azt halwan az war belÿek le zalla
nak eleÿben hogÿ meg twdnaak mÿ
dolog volna . Mas felól meneenek be
tÿz fene farkasok es az war belÿ bes-
tÿeket le hwllathwan . ewt gÿermó
kóket ragadanak el . Mÿkoron azth h
allottaak volna kenÿergheenek zenth
es mÿnd hattra hozaak az gÿermekóket
Az bestÿeek ffel tamadanak . Az farkas
ok kedeeg az zent testhez ÿeween aldom-
asth

{313b}
Varnak vala . oth nagÿ halakat adwan
zent Anthalnak .. keleenek az tenghórre es
meneenek be Alexandriaban . ottan ta
mada nagÿ fóld ÿndwlaas . Az erdegók
es kÿaÿtanÿ kezdeenek az egben mond
wan . O zenthseeges Anthal ne eeghess
mÿnket eellÿen eróssen / Azt halwan
mÿnd az tengher parttÿara fwtanak
az zent testót ÿllethnÿ / <...> Es menee
korok <...> betegók oda mennek vala
mÿnd meg vÿgaznak vala . Azon ÿdó
folÿasban vala egÿ vÿteznek egÿ ffÿa
kÿnek Effron vala newe / vadolak be
ez ÿffÿat az varas bÿro zekÿben . es ÿte
leek halarra hogÿ akaztast erdemlene
Es mÿkoron kÿ vÿnneek az ew zÿleÿ
es rokonsaghÿ Aÿanlÿaak vala zenth
Anthalnak hogÿ zabadoÿtanaa megh
mert bÿntelen volna ; Az zeghen zÿleÿ
es rokonsaghÿ mÿkoron onnan hazol ÿm
aran nÿolczad napyg sÿrattaak volna
keleenek ffel . hogÿ awagÿ az testeeth .
le venneek az akazto ffarol es el temett
neek . Mÿkoron azert oda kózelgethnee
nek monda Effron nagÿ ffel zowal
az kereztffarol . ÿewetók hamar vegÿe
tók le ennen . Monda az ew attÿa nag̋
eremeeben . Eelz ee effron zeretew ffÿam
felele eelók meeg . veegÿetók le hamar ennen .
Mert zent anthal kÿ ollÿan eedesdeden kee
reetók en eerettem / az ÿdótewl foghwa
istókómnel foghwa tartot meg : ehen zo
mehon . chak az ew zeep bezeedeenek vÿ
gaztalasawal eeltem ez napÿglan / Es
le veween az kereztffarol nagÿ halaa
adassal ess eremmel bel meneenek az
varasban ; Azt halwan Az Alexandriaÿ
feÿedelem monda kÿ zabadoÿtot teegód
meg . Es effron mÿkoron mÿnd votakeep
pen meg bezeelótte vona . ew elótte . ottan
Az feÿedelem mezeÿt labbal . az tengher
parttÿara fwtameek az zent testót ÿllet
nÿ . Es hÿwata nÿegwen eróss fÿrffÿakat
hogÿ erówel bel vÿtesse az warasban
De mÿkoron ffel akarnaak vennÿ ottan
mÿnd le hwllanak az feldre es heeth
horaÿg lelkót nem ereznek vala ew
bennók . Azt lathwan az feÿedelem
ottan meg feelelmeek . es mÿkoron
reeaÿok tótteek volna az edent kÿben
az zent test helheztetót vala . ottan ffel .

{314a}
Keleenek egheesseeggel . Es annak wtan
na nem mereezleek ÿllethnÿ / kereek az
ert Teophilus pÿspeket hogÿ vala mÿ rw
haÿaat hadnaak ott nalok . erek emlekóz
ettre Es nemÿnemew rwhaÿanak feleet
nekÿk adaak . es ottan be meneenek
az varasban halaat adwan raÿtta . Es
rÿwÿd napon nagÿ zent egÿhazat raka
ttanak zent Anthal Confessornak tÿz
tósseegere . kÿben erekkee dÿcheertetÿk
az ew zent newe
Hatod Capitulum .
[A]Z kegÿelmess wr istennek
azeert akarattÿabol . Teo
philus pÿspek / mÿnd ew
tarssaÿwal ffel kelween
Nagÿ istenÿ dÿcheerettel
esmeg az tengórre ÿleenek
ewezween Ierwsalem felee . De nem me
reenek be mennÿ az varasban . nappal ..
hanem eeÿel hogÿ hÿrók ne lenne
benne / Az fórtelmes lelkók kedeegh
zenetlen kÿaÿttÿaak vala <.> az egben
mondwan . O nagÿ Anthal remethe ne
akarÿ mÿnket eegethnÿ gÿettrenÿ . Azt
halwan egÿ zeegen vak santha . ottan
magaban . kezde kenÿergees keppen mon
danÿ O zentsseeges Anthal Cristusnak
Confessora . ad meg en zemeÿmnek vÿ
lagossagaat . es labaÿmnak ereÿt . Es m
ÿkoron az zent testhóz ÿwtot volna
azonnal megh vÿgazeek es ÿaar vala
es bel menween Az varasban . hÿrde
ty vala hogÿ zent Anthal meg vÿgaz-
totta volna .. Ottan kÿ meneenek lath
nÿ . De nem talalhataak meg . merth
ÿmaran el mentenek vala . onnan .
Azeert ees nagÿ zomorwsagban ma
radanak : Es mÿkoron ÿwtottanak Vo-
na Colonnÿaban . mÿndenw̋t nagÿ
sok hÿedelmek leeznek vala az zent
te<s>thnek orwossagus erdeme mÿath
Mÿkoron ott Constantinapolban mee
new haÿot talaltanak volna . foga
daak meg . zaaz hwz aran forÿntban
Es mÿkoron bel zallottanak volna az
tengórre kezdeenek ott ees az tÿztwla
tlan leelkók . kÿaÿtast tennÿ az egben
O zent Anthal ne haborgass mÿnketh
ÿdónek elótte : engheggÿed hogÿ mehess
-ewnk

{314b}
El eennen Bekewel / Az barkaasok halw
an zent Anthalnak neweet Mondanak
Teophilus pÿspeknek es ew tarssaÿnak
mÿre tÿtkollÿatok el mÿtewlewnk ez
zent <att> atÿanknak testeet es kencheet .
mÿ ees ew zolgaÿ vagÿwnk . Es vala
mÿkoron kÿaÿtottwnk ew hozÿaa . veze
delemnek ÿdeÿn . ottan nekewnk ÿelent
az Arboz ffanak felette . nÿlwan lathw
an es kenÿerewlt mÿ raytwnk megh
zabadoÿthwan tenghernek haborwÿaban
Es hattra adaak ewnekÿk az haÿo beert
Es nagÿ magass estaap gÿerttÿakat alko
tanak . es meg gÿoÿthwan keress kewr
ewl eeghetÿk . vala ew zent testeenel .
Az pokolbelÿ gonoz zelletók kedeegh . sÿr
-nak ohaÿthnak vala az eghben . ordoÿ
thwan . Es mÿkoron ewezneenek az ten-
gher kózepót . nagÿ zeel veez tamada
hogÿ erekkee el ne vezneenek . kenÿereg
nek vala . zent Anthalnak mondwan
O zenthseeges Anthal Cristus Iesusnak
zerelmes Confessora . leegÿ segheedseeg
zeegheen zolgaÿdnak .. Es ÿme ottan ne
kÿk ÿeleneek bodogssagus zent Anthal .
az haÿonak vÿtorlaÿa felet . nagÿ zeep
vÿdam zÿnnel . es mankoth tarthwan
ew kezeeben : meg vÿgaztalaa ewketh
mondwan . En vagÿok ne akarÿatok
feelnÿ . Az zoo wtan ottan meg cheen
dezewdeek az zeel veez : es alkolmas zeel
tamada . De esmeg harmad nap wtan
eezak zeel tamada reeaÿok . kÿ esmegh
ffel ÿndoÿtaa az tenghert . Azt lathwan
Teophilus pÿspek megh haborodeek raÿtta
es lee esween az zent testhnek elette n
agÿ sÿrwan kenÿereg vala hogÿ ne ha
nnaa ewket el <..> veznÿ De vÿselnee ew
keth ÿo wton : Mÿkoron azert negÿ
wen napÿglan azon haborwsagban
lettenek volna . akarattÿok ellen . ÿwta
nak egÿ nagÿ rettenetes kew zÿklaas
zÿghet mellee . hol ott mÿnden nemew
kowach zerzamok valanak . Es zozath
leen hozÿaÿok menÿból mondwan . Ne
meenetók kózel mellee De mÿkoron egÿ
lewesnÿ fóldón meenneenek mellóle
hallanak nagÿ dórgheesóket zórgheesóketh
Aloÿthwan mÿnt ha az egheez zÿghet
ÿngadozna az nagÿ kowacholasban : Azon
kózben kÿ ÿeweenek wgÿ mÿnt tÿzen ke
tten . lataak haat nagÿ fekethe tÿzes es
zwrkos emberek : lathwan az wr isten zol-
gaÿt az tengheren .. Nagÿ ordoÿtast kezdee
nek

{315a}
Tennÿ es nagÿ sokan fwtanak kÿ az zÿgh
etból haÿora ragadozwan hogÿ mÿnd
megh ólneek ewketh . De azonkózben wr
istennek zent angÿala megh alla zent
Anthal testeenek felette bÿztathwan Teo
philus pÿspekót mÿnd ew tarssaÿwal
Az ellenseegóket kedeegh mÿnd haÿostwl
az tengherben meróÿtee . es nagÿ sok ÿde
ÿgh lattatÿk vala . olÿ mÿnt Az tengher
nek vÿze mÿnd fenekÿk eeghne . nagÿ
zernÿew ordoÿtasokat halwan . Mÿko
ron azert wr istennek ÿrgalmassaga zēnt
az nagÿ vezedelemból meg zabadwltanak
volna . <...> es ÿo wttra ÿgazwltanak vol
na . halakat adwan dÿcheerÿk vala az
kegÿelmes teremtew wr istent / Negÿwen
nap wtan ÿwtanak Calcedon newó va
rasban .. ott ees mÿkoron hÿr lett volna
benne az varasban . Nagÿ sok korok bete
ghók ÿeween az zent testhez mÿndden
korssagokbol meg vÿgaznak vala : es
az fórtelmes lelkók . zent Anthal Confessor
nak hatalmaat meg nem alhattÿaak
vala . De mÿnd barmokbol . mynd emb
erekból ottan kÿ mennek vala nagÿ ree
wassal . mondwan . O nagÿ zent Anthal .
bÿzonÿawal nagÿ gÿettrelmet teez'' raÿtwnk
vala howa meegÿ
Heted Capitulum
[A]Z . Kegÿelmes wr istennek
azert zent newe mÿndenewt
ffel magaztathwan . az ew
zent Confessoranak choda tee
-teleeben . Teophilus pÿspek
mÿnd ew tarssassaghÿwal .. halakat aad
vala az teremtew wr istennek raÿtta
Annak wtanna hamar napon ÿwta
nak . Sosaas newó varasban : ott ees
hÿr leween benne mÿnt kÿ fwtanak
az tengher parttÿara lathnÿ . mert mÿn
denw̋t . Az egben lakozo fórtelmes leel-
kót megh ÿsmerween hyrt teeznek . m
ÿnt bÿzon kówetók zent Anthal Confess
or oda ÿeweseenek . vala Azert az va
rasban eegÿ ember . kÿnek vala egÿ ebron
newó ffÿa . kÿnek nÿaka hata meghee
tekeródót vala . meeg ew zÿleteseenek ÿ
deÿn : kÿerth mÿkoron az ew attÿa ken
ÿerghót volna . nagÿ sÿralmas ÿmachagg
al .. meg halgatteek es mÿnt ffel kólth vo
lna . ottan meg vÿgazeek .. Onnan ees ffel
kelween ÿwtanak Stauriom newó varasba
kÿ ÿmaran rokon kózel vala Constantina-
polhoz

{315b}
Es mÿkoron el hÿrhet volna . nagÿ hamar
saggal az tengher parttÿara fwtanak la
thnÿ : Az nÿawalÿaas tÿztwlatlan lelkók
ees meg ÿndwlanak Sophÿa azzonnak
testeeben . es kezdeenek az chazar leanÿa-
bol kÿ zolnÿ mondwan .. ÿme hol ÿew . ÿ
maran ÿm kózel vagÿon . kÿ mÿnket een
nen kÿ ÿz : Es nagÿ ffel zozattal kÿaÿtt-
ÿaak vala mondwan . O nagÿ Anthal re
mete . mÿre sÿetteel eellÿen hamar ede
ÿewnód . hogÿ mÿnket kÿ ÿzneel ez mÿ
lakodalmwnkbol . kÿben ÿmaran heet
eztendeegh lakoztwnk . De ha azt teezód
awagÿ ne gÿettreneel eeghethneel eel ÿg
en . Iustinianus chazar azt halwan m
ondhatatlan nagÿ eremben leen . Es pa
ranchola ÿghen hamar . hogÿ haÿokat
zerezneenek es mÿnden vÿgasaggra va
lo zerzamokat elówe keresneenek . Es nag̋
sok eegÿhazÿ neepeket egÿbe hÿwata . es
hagÿaa hogÿ mÿnd kapakban es mÿse m
ondo zent rwhakban ótózneenek . Es azon
keppen . kereztókkel zentólt vÿzzel .. Aÿoÿta
tus ÿmachaggal . Istenÿ Dycheeretes ee
nekleessel eleÿbe meenneenek az zenth
keenchnek . Es nagÿ haddal . az chazaar
ees ffel kezewle . mÿnt meltossagosban
lehete nagÿ Trombita zowal . sÿp . dob
heghedew kÿntornalÿas . vala mÿt em
ber el newezhet . nagÿ mondhatatlan
zeep dÿcheeretes zengheessel . eleÿben m
eneenek az zent testhnek . Es mÿkoron
tawolʼʼ lattaak volna ÿew<e>nÿ . megh
ÿndoÿtaak az nagÿ zóngheest . el kezdeek
az zent eenekleest . ffel emeleek zómóketh
kezóketh . az eghben . Nagÿ eedes zÿwel leel
ekkel kezdeegh nagÿ ffel zowal kÿaÿtanÿ
ÿrgalmaz'' mÿ velewnk ÿrgalmaz'' mÿ ve
lewnk bodoghssagus zent Anthal . Cristus
Iesusnak dÿchewseeges Confessora . az the
zent erdemednek nagÿ voltaert . mwtassad
meg ÿmaran mÿnekewnk te zent zÿne
det kÿt sok ÿdewtw̋l foghwa . kÿwanwnk
vala lathnÿ . Azonkezben az egÿben ees
meg ÿndoÿtaak : az meennÿeÿ zent angÿa
lok kÿk mÿndenewt az zent testhnek . keseer
tetÿben valanak . az ew angÿalÿ zozattÿo
kath . dÿcheerween az teremtew wr istenth
az ew hÿw̋ zolgaÿwal . Es azonkeppen m
ÿnd feldón meennÿen es tengheren . nagÿ
chodalatus zenghees vala . kÿnek moggÿaak
soka senkÿ kÿwe nem ÿelenthetÿ Es akkoron <...>

{316a}
Bel teleek Cristus iesusnak ÿgÿeeretÿ kÿt
meeg reeghen meg mondot vala zent Anthal
zolgaÿanak . mondwan . mÿeert eróssen
vÿaskodaal es nem tagadaal meg enghe
met az pokolbelÿ sathannak elótte . newe
zetósse teezlek teeghódet mÿndden neepeknek kózó
tte es ffel magaztatom az te newedet . mÿ
nd ez zeeles vÿlagon / Az wtan kózelben
ÿwtanak egÿbe . nagÿ tÿztósseeggel kózó
neenek egÿ masnak : es meg apolgataak
<esm>egÿmasth . bekeseeghnek ÿegÿeerth
Ottan monda Teophilus pÿspek az felss
eeges chazarnak . ÿo horaban fogadot volt
teeghódet az te anÿaad meheben : merth
ezenkeppen erdemletted megh lelnÿ es
bÿrnÿ . es nemes dragalatus keenchet . Az-
erth tarch ezedben menee ÿowal latog
atot meg teeged az teremtew wr isten ez
vÿlagh zerent . Azt halwan az chazaar
ottan le vetee laba belÿt . es le eseek az
zent testhnek elette es nagÿ sokaÿg ÿm
atkozeek nagÿ sÿrassal .. Es be meneenek
Constantinapolnak varasaban : es annak
elette az chazaar rakattatot vala egÿ z-
eep kapolnak zent Anthalnak neweeb
en . hogÿ ott helheztesse ewtet . Azerth
ees nem twggÿaak vala . ha oda vÿg
ÿeek awagÿ az megÿees egÿhazhoz . kÿ
az nagÿ zent Sophÿa azzonnak neweere
vala zentóltethween / Annak okaerth h
agÿaak az ew zent Akarattÿara howa
akarnaa magaat vÿtethnÿ . foganak
tanoÿttatlan bÿkakat be . es Azonnal
zent Sophÿa Azzon egÿhazahoz vÿw
eek . Azt lathwan halaat adanak
raÿtta ew zent akarattÿanak . Azon
kózbe kÿ hozaak . oda az zent testhez . az
Chazaar betegh leanÿaat Sophÿa azzont
kÿben kÿlencz fórtelmes lelkók valanak kÿert
olÿ ÿghen meg vasaztak lanczoztak
vala hogÿ labaÿn sem alhat vala .
kezdeenek ottan az pokol zelletók nagÿ
ordoÿtast tennÿ mondwan . O zent An
thal ne gÿetor'' ne eeghees mÿnket . ha
ÿmaran kÿ ÿz ennen Az mÿ hazw-
nkbol . Aggÿ wtat . hogÿ <...> mehess
ewnk el .. Teophilus pÿspek keedegh
Az chazarral . es mÿnd az sok Iambor
okkal nagÿ sÿrwan ÿmatkoznak vala .
varwan wr istennek ÿrgalmassagaat
Azonkezben Az tÿztwlatlan lelkók nag̋
ordoÿtassal . meenÿ dórgheessel . feld ÿn
dwlassal . el kÿ meeneenek : es az lean̋
ollÿan leen mÿnt ha meg holt volna
Teophilus pÿspek kedeegh hozÿaa ÿarwl-
wan

{316b}
Kezeenel foghwa ffel emelee ewtewt es
ottan meg vÿgazeek . Es nagÿ ffel zowal
monda Soha mÿgh eelók ez zent draga
keench mellól el nem tawozom . Merth
en lataam almamban mÿkeppen dÿchó
seeges zent Anthal . verÿ . es ostorozÿa vala
az pokol zelletóketh . Zereztete azert Iusti
nianus Constantinapol belÿ kerezttÿen
chazaar . Azon zent Sophÿa azzon egÿ
hazaban egÿ ÿgheen zeep emlekózetóth
eleffant tetemból kÿwól belól megh
meg aranÿaztathwan es Draga gÿen
gÿel kówekkel meg eekósóÿtethween
es nagÿ tÿztósseeggel belee helheteek az
zent testót / es tÿzen keth pechettel megh
ÿegezween / Es felette gheregh es sÿdo
bewtwel eellÿen ÿrasth ÿratha . EEth nÿ
wgozÿk bodogsagus zent Anthal Conffe
ssornak es remeteenek teste . kÿt teophilus
pÿspek kÿ hozot egÿptomnak pwztaÿa-
bol ; Az keth . orozlanok kedeeg es az keth
farkasok soha holtÿk el nem tawozanak
az testh mellól . Es naponkeed kÿlemb kÿ
lemb chodaak leeznek vala az zent testh
neel .. Akar mÿnemew korssagban lettenek
volna ees . Es eeÿel nappal nagÿ zeep
ÿllat zarmazÿk vala kÿ az zent testból
hogÿ mÿndden fele kenetót oda rekeztóttek
volna ; Bÿzonÿawal ezeknek felette sem
bezeeddel . sem ÿrassal . kÿ nem ÿelenth
hettetÿk ez dÿchóseeges zent Confessornak
zamtalan choda teetelyt es ÿozagos voltaat
vala kÿ . es vala hol . az ew zent newe
hÿw̋seeggel erósseeggel . aÿoÿtatossaggal es
tellÿes bÿzodalommal neweztetÿk es h
ÿwattatÿk / hogÿ azert mÿnekewnk ees
mÿndden nÿomorwsagwnkban es zÿksee
gewnkben . mÿnd eeletewnkben mÿnd
halalwnknak ÿdeÿn . hatalmas seghedel
mewnk leegÿen . wr istennek elette . eel
lÿen ÿmachagot mongÿwnk .
Orek mÿndenhato . teremtenk wr isten . kÿ
mÿndennek enghetz . zent Anthal Confess
ornak essedózeeseere . halalus tÿzet lelkókbe megh
ehnÿttenÿ es .
el tawoztathnÿ . es zegheen koroknak be
tegh testókben . kÿnnÿebseegót adnÿ : Teegÿ
mÿnket ees kegÿelmesen . az ew zentsee
ges eerdemeenek mÿatta pokolnak gÿoÿ-
too tÿzeetewl meg zabadwltatnwnk .. Es
egheez elmeewel testel : az erek dÿchóseeg
ben te zent zÿnednek eleÿben bodogwl
mehethnewnk . Az mÿ eedes wrwnk
Iesusnak Cristusnak zent malazttÿanak m
ÿatta kÿ te veled eel es zent lelekkel egÿ
bÿzon isten es wr : erekkewl erekkee Amē

{317a}

[[]]

{317b}

[[]]

{318a}

[[]]

{318b}

[[]]

{319a}
Ett lezen emlekó̗zeth
Padway zent An
thal conffessorrol .
[A]Karwan bezeedót
tennÿ dÿchóseeges pad
waÿ zent Antal Con
fessornak meltosagus
eeleteeról . wr istennek
zent malazttÿaban es
az ew zerelmes zenth
Confessoranak eerdemeeben . bÿzwan
meltan vehettÿók bezeedewnknek fon
damentomanak . Idwezeÿtenknek mon
dasaat zent Mathe ewangelista keze wt
an ; kenÿweenek ewtód rezeeben kÿnek
bewtew zerent valo magÿarsaga ezen
keeppen vagÿon . Nem lehet el enÿez
tethnÿ az heegÿ tetón rakatot varasnak
Meelÿ zent ÿgheeknek tanwsaga meltan
veetethnek zent Anthal Confessorrol
kÿ ollÿan leen . anÿa zent egÿhaznak m
agass teteÿn . ew nagÿ bólccheseeghenek
es eerdemes eeleteenek mÿatta . mÿnth
egÿ eekósen rakatot varass . kÿben an
nee sok Iambor palogarok lakoznak
menee zamtalan lelkÿ Idwesseeges ÿo
zagok . ez zent Confessorban gÿoropod
anak . Annak okaert harom Idwesseeges
tanwsagwnk leezen mÿ lelkÿ eppewlet
ewnkre ez bodog zent Confessornak . ma
laztus eeleteeból . ew zent neweenek dÿ
chóseeges emlekózetÿre . es zenthseeges vol-
tanak ffel magaztatasara / Elsew . tanw
saag leezen ew zerzetesseegeenek valazta
sarol ; Masod predicallasanak meltosa
garol . harmad az erek dÿchóseegben va
lo ffel magaztatasarol ; Mondam elsew
tanwsagwnk leezen . dÿchóseeges zenth
Antalnak zent zerzetben . meneeseról : kÿ
ról mÿnt meg hallÿok . wgÿ vagÿon eel
eteeben meg ÿrwan / Mÿkoron lakozn
eek ew attÿa hazanaal . es mÿndden
isteny malaztal . es Iamborsaggal tellÿ
es volna . mÿnt az ÿo ÿllatw pathika
meene be zeerzetben . zent agoston doctor
regulaÿa<k>nak alaÿa / zent Vÿncze mar
tÿrnak Calastromaban <..>hol ott keth

{319b}
Eztendeegh lakozeek . Onnan . meene mas
kalastromban azon zerzet alaa . ott kÿ
lencz eztendeeg lakozeek / veegre harmad
zor meene zent ferencz atÿank kÿsseb
zerzeteeben . nagÿob maga meg alazasa
nak okaerth . hol ott nagÿ zentseeges
keeppen eele tÿz eztendeegh . De ez elsew
reeze ew eeleteenek mondhatatlan cho
dalatosnak lattatÿk . twdnÿa ÿllÿk hog̋
eellÿen nemes ÿffÿw ew ez vÿlaghÿ
veragzo koraban / ollÿan hamar tekeell
etesseegre foghÿa ennen magaat : De
doctorok zolwan rola . mÿkeent mastanÿ
ÿdóben tórtenÿk ollyan dolog kÿk wr
wr isten malaztÿaat kówetÿk az zenth
lelek ÿhleseenek nem mondnak elle
ne / mert vala kÿ zent zerzetben mee
gÿen soha nem lehet kÿwalt keeppen
valo malazthnaal . ha veeghÿg meg
maradando leend : Azonkeppen padwaÿ
zent Anthal ees mÿkoron meeg ÿffÿw
dad volna . Ez harom dolgok ÿndoÿtak
ewtet az zent zerzetben : ÿdew . ok . zere
tet : Elezer ÿdew / mert nem halogata ÿ
dót nekÿ . naprol napra . es Iffÿwsagrol
veenseegót . De hogÿ ew veenseege bodog
lehetne meeg ÿffÿwsagaban el kezdee az
zent eeletót : ezeeben tarthwan zent ÿsa
ÿas . proffetanak mondasaat . ÿo ember
nek . mÿnd ew ÿffÿwsagatwl foghwa
hordoznÿ az <..> wr istennek ÿgaÿaat
De mÿeert zent leleknek malazttÿa
vala ewbenne zent Amborus doctornak
mondasa zerent . nem twda semÿ ke
sedelmet . az ÿozagus mÿwelkódethnek
halaztanÿ / gondollÿa vala . hogÿ mene
napot mene eztendót el mwlathna an
newal . keweseb ÿot es erdemet gÿeÿt
hethne : gondollÿa vala towabbaa melʼʼ
draga volna az zent ÿdew : kÿról emb
ernek nagÿ zamot kel tarthanÿ : gon
dollÿa vala . hogÿ vala mÿt . ÿot a-
wagÿ gonozt . ew ÿffÿwsaganak faze
kaban meg fózne . ollÿannaa lenne
ew venseegeenek hermeczeeben : gon
dollÿa vala . veegre . az zent Bernald
doctornak ees mondasaat<.> peldazerent
Mÿkeent lehetetlen . az wth felón va
lo teremtew fanak . gÿmólcheenek . m
egh eernÿ . Azonkeppen <..> lehetetlen
ez wÿlagon eelew ÿffÿwnak . veegre
Iamborraa lennÿ : kÿre nem zÿkseegh
maas bÿzonsagot hoznwnk . nÿlwan

{320a}
ÿol lattÿok Azeert . Bodogssagus pad
waÿ zent Antalnak peldaÿa zerent
nem keel . Senkÿnek karhoztathnÿ
ha mÿkoron Az ÿffÿak zerzetben kew
ankoznak mert wr istennek kÿwalt
keppen valo tanachabol leezen . pelda
mÿnekewnk towabba . Remethe zent
paal . zent Anthal . kÿk tÿzen hath
eztendos korokban . meneenek ky az eróss
pwztaban . pelda . zent Janos baptista
zÿz zent ewfraxia . kÿk heet ezten
dós korokban . vonÿaak el magokat
ez vÿlaghÿ nÿaÿassagtwl / eegÿebek
nagÿ sokan . kynek zamokat chak
az wr isten twggÿa / kÿk meneere
haznaltanak : nÿlwan vallÿa anÿa
zent egÿhaaz . mert ÿo fondamentomon
eppewleenek ffel . Cristus Iesus monda
sa zerent . zent Mathe ÿrtta meg ken
weenek . [] ha tekeelle
tes akarz'' lennÿ . meen̋ el aggÿ mÿn
dent el . es kówess enghemet . es leez
en . keenchen mennÿeknek orzagaban .
Annak okaert senkÿt nem kel meg
tÿltanÿ vala kÿ zabad akarattÿa ze
rent . Cristusnak oskolayaban akar m
ennÿ : mert Cristusnak teezen vele boz
zwsagot . Senkÿt erówel sem kel bel
kÿzlelnÿ . mert . Sem Cristusnak nem
kellemetes . Sem veegre allando nem
leezen . kÿról wgÿ mond zent Agos
ton Nem keel olʼ ÿot tennÿ . honnan
gonoz kówetkózÿeek / meg wgÿ mond
Senkÿ ennen akarattÿanak ellene ÿot
nem . tehet . bator ÿoban foglallÿa ees
ennen magaat . Towabbaa soha senkit
nem keel ÿgÿeerettel . adomannÿal es
zerzees alat az zerzetben ÿndoÿtanÿ . m
ert zentsseegh arwlo leezen es ÿnkab
atokban . esÿk honnem megh aldatneek .
Hazwgsaggal sem keel .. el palastolwan
az zeerzethnek terheet es swlssagaath
elette . mert ÿnkab erdeghnek haloÿaban
eÿtÿ ennen magaat / honnem kÿ feÿtenee
magaat belóle . De ez eegÿ ÿgaz dologh
hogy vala kÿ . mast zeerzetben ÿndoÿt
twlaÿdon Idwesseeghnek okaert . es wr
istennek zolgalattÿaert : zent thamas do
ctor mondasa zerent . nagÿ eerdemre le
znek meltook . Terween azert bodogh
sagus padwaÿ zent Anthalnak zeerze
tesseghere / twlaÿdon zent leeleknek

{320b}
Ihleseeból ÿndwltateek hogÿ zerzetben
menne . hogÿ az ew tÿzta zÿweet lelk
eet / ez vÿlaghÿ hewsagok el ne valtoz
tathnaak az ÿo zandekrol akarattrol
Masod dolog kÿ ewtet az zerzetben
ÿndoÿtaa mondatÿk / ÿo ok : az az zer
zetes eelethnek tekeelletesseege kÿnek
tellÿesseege ÿmez harom ÿozagban va
gÿon Else zegheenseeg fogadaas : hogÿ
mÿnd ez vÿlagot . mÿnd vÿlaghÿban
valokat el haggÿon . az wr istennek es
az erek hazanak . zerelmeert . mert nem
lehet hogÿ ember mÿnd keth vÿlagot el .
bÿrhassa . chak istent ÿlletÿ az nagy hatal-
massaag .. kÿ ennen magaban tekelletes .
Mÿ kedeegh ha ede nem ÿw̋hettewnk
mÿ tehetseegewnkkel . az mas zent orzag
ban ÿnkab nem mehetewnk mÿ hatal-
mwnkal . Masod zerzetbelÿ tekeelle
sseegh mondatÿk . tÿztasaag tartass . Kÿ
ben kÿ ÿelentetÿk hogÿ ember mÿn
den ez vÿlaghÿ gÿenerewseegtewl m
agaat . meg vonnÿa : ha az erek mennÿeÿ
dÿchóseeghnek gÿenerewsegheere akar
bel ferkóznÿ : harmad zeerzetbelÿ tekee
lletesseeg mondatÿk . zent enghedelmes
seeg .. kÿben mÿndden zabad akarattÿaat
el keel . hadnÿ : Idwezeytenknek pelda
ÿa zerent . En mennÿeÿ zent ne az en .
akaratom de attÿeed legÿen . Azonkepp
en az ÿo zerzetesnek ees kel tennÿ .
hogÿ vala mÿt ewnekÿ mondnak
hadnak parancholnak . azt tegÿe es
azoknak ellene semÿt ne merÿen che
lekódnÿ ha ÿo zerzetes akar lennÿ
Harmad dolog zent Anthalt ÿndoÿ
taa az zerzetesseegben . mondatÿk . mar-
tÿromsaghnak zeretetÿ . Mert az zerze
tesseegh mÿgh erósseb eelettel zerezte
tót Annewal sanÿarwb es nehezeb .
mÿnt kedeeg ember eet ez vÿlagon
nagÿobban sanÿargattÿa . testeeben lel-
keeben . Annewal nagÿob martÿrom
sagot zenwed . Annak okaert ees mÿ
koron zent Anthal kananokÿ regulab
an volna ; nagÿob penitencia tartass
nak okaert meene zent ferencz atÿank
kÿsseb zeerzeteeben . hol ott nagÿ zent
seegkeppen eelween mÿnd halalÿgh
megh marada : kÿbol wr isten es az
ew zent newe dÿcheertetÿk erekkee /

{321a}
Masod tanwsagwnk leezen
padwaÿ zent Anthal Confessornak ee
letebó̗l . Az ew bólcchesseeges bÿzon
predicacioÿanak meltosagarol kÿben nem
emberÿ awagÿ ez vÿlaghÿ keresót tudo
man vala . De tanwlatlan mennÿeÿ
bólccheseegh ees vala . mÿnt reeghen az
zent apostolokban ; Annak nagÿ ÿgazan
nagÿ bÿzwan es bwzgosaggal predi
-callaa . az zent ewangeliomot kÿból nag̋
erdemet es tÿztósseegót erdemle wr isten
nek elette / kÿ meg ÿsmertetÿk ÿmez
harombol . Elezer . hogÿ az zent ÿrast
nagÿ ertelmesen predicallotta es ma
gÿarazta ; kÿt Annak elette ÿol megh
tanwlt vala . gÿakortaa valo olwa
saasnak . zent ÿmachagnak . es istenÿ
gondolathnak mÿatta . wgÿ hogÿ mel
tan mondhattÿa vala az zent paln
ak mondasaat kÿ meg vagÿon ÿrwa
[] En az bólcchesseegót sem
embertewl nem vettem . Sem tanwl-
tam . De wrwnk Iesus Cristusnak ÿe
lenetÿból erdemlettem : Annak okaert
meltan erdemlette vala . az zent do
ctorsaghnak tÿztÿt ffel vennÿ . mert az
zent ÿras ÿol es ÿgazan erthween ÿ
gaz tanwsagot twd vala tennÿ : Towa
bbaa . bÿzon lelkÿ orwos ees vala
mert . kÿ ÿmaran ennen magaat meg
tÿztoÿtotta vala . es kÿlemb kÿlemb
lelkÿ ÿozagokkal tellÿes vala . eegÿe
knek bÿneket es lelkÿ sebóket . meg
twggÿa vala vÿgaztanÿ . kÿt tanoÿ
tassal . kÿt ÿnteessel . kÿt kedeeg feddes
sel . kÿnek mÿnd ew mÿ volta zerent
orwossagot oztogathwan : wgÿ annee
ra . hogÿ kÿk az ew zent predicacioÿ
aat hallÿaak vala . el amelkodwan
az ew nagÿ ertelmesseegeen .. bólcche
seeghnek zekrenÿeenek newezÿk va
la / mert mÿkoron chak azon eegÿ nÿ
elwen zolt bezeellót . kÿben zÿletót
kÿlemb kÿlemb nÿelwó neepek m
egh ertetteek mondasaat . mÿnt ree
ghen az zent Apostoloknak : Mÿkoron
kedeegh vercellensis varasban ment
volna Andras Apathwrhoz . kÿ nagÿ
doctor vala zent ÿrasban es latta
volna . az Iambor apathwr ez zent
Anthalt . ottan meg ÿsmeree az ew

{321b}
Nagÿ istentewl adatot bewlcchesegheen
ek meelsegheet / eeleteenek erdemes vol
taat es monda . ew rola . gÿakortaa vag
ÿon az hogÿ ahhowa az zent zeretet bel
feerkozÿk . emberÿ twdomannak ÿsmeretÿ
nem ÿwthat / es ez vÿlaghÿ bólccheseegh
nel kÿl . az tÿzta lelkew̋ek es zÿwÿek kÿ
nnÿen bel feerkóznek az dÿchóseeges zent
haromsaghnak ÿsmeretÿre twdasara es
latasara ; Mÿnt olwastatÿk zent Ianos b
aptistarol kÿ soha oskolaban nem volt . soha
egÿ ÿgheet sem tanwlt .. Azert wgÿan nag̋
predicator volt : Azonkeppen ez padwaÿ zent
Anthal : ees . mÿeert nem sokath lakot vala .
zent ferencznek hagÿomasabol . nÿlwan ol-
vassa vala az zent ÿrasth eegÿebeket tanoÿ
thwan . kÿn mÿndenek mondhatatlan chodal
koznak vala . honnan volna ewnekÿ annee b-
ólccheseege . Masodbol megh ÿelentetÿk az
ew predicallasanak meltosaga : mert nem
zabad akarattÿa zerent alla ffel predicalla
nÿ . mÿnt kÿnek meelʼʼ twdomanÿa nem la
ttatÿk vala lennÿ . De ew feÿedelmeenek
parancholattÿabol . es zent enghedelmessee
gheból / Harmadbol meltosagoknak lattatÿk
az ew zent predicallasa . Dÿchóseeges meenn
ÿeÿ malazthnak . seghedelme zolgaltathwan .
Annak okaert ees nagÿ hatalma vala az
ew bezedeenek : kÿról wgÿ olwastatÿk hog̋
mÿkoron egÿ napon . Arÿminom newó va
rasban predicallana hol ott sok erethnekek
lakoznak vala ; Akarwan ewket az zent
hÿthnek ÿgassagara hoznÿ . azok kedeegh .
ÿngÿen hallanÿ sem akaryaak vala . De
ÿnkab megh chwffollÿaak vala . mÿnt egÿ
bolondot . Annak okaert meene az tenger .
parttÿara es zola az vÿzbe lakozo halak
nak mondwan . Hallÿatok wr istennek
ÿgheÿeet tengherbe es vÿzbe lakozo halak .
kÿt nem akarnak hallanÿ az hÿtetlen
erethnekek . Es ÿme choda dologh . azonn
al . nagÿ sok zamtalan gÿewleenek oda
eleÿben es mÿnd ffel tarttÿaak vala fe
ÿeket az vÿzból . kÿknek zent Anthal el
kezdee az zent predicaciot mondwan . En
zerelmes atÿamffaÿ tÿ halak .. Nagÿ halaa
adassal tartoztok az tÿ modotok zerent az
tÿ felsseeges teremtetóknek : kÿ eelʼ nemes
eeltetew allatot tynektek lakodalomra .. an
nak felette otalmat howa veznek ÿdeÿn
leegÿen howa fwthnotok . otalomra . Es
vÿlagossagot : hogÿ lassatok teetowa ÿarnÿ
EEtelt ÿtalt . hogÿ nagy sok eztendeegh .

{322a}
Elhessetek . tÿteket Az teremtew wr isten . az
vÿz ezennek ÿdeÿn . seerelemneel kÿl megh
mÿkoron eegÿeb lelkes allatok mÿnd el vezÿ
nek . tÿ eelteteetók az wr istennek zent ffÿ
aat es . mÿnd eegÿeb embereknek ffÿaÿt
tÿ az adoot Cristuseert es zent petereerth m
egh fÿzeteetók : mÿeert mÿnd eellÿen nag̋
sok aÿandekkal zeretót tÿteket meenÿnek
feldnek teremteÿe . nagÿ halaa adassal tar
toztok ew feelssegheenek / mÿnd ez eell
ÿen bezeeedek wtan . nagÿ ÿndwlatot tee
nek az zegheen halak . zaÿokat ffel nÿtt
-wan mÿnd ha halaat adnanak az ew
mÿ voltok zerent . Ottan monda zent An
thal nagÿ ffel zowal Aldot az felsseeges
wr isten : mert ÿnkab dÿcheerÿk tÿztólÿk
Az vÿzben lakozo halak az aldot teremtót
honnem . az hÿtetlen Erethnekek / Az nag̋
chodaat lathwan halwan az varasbelÿek
es mÿnd az erethneket . tóredelmesseegre es-
eenek . es eegÿetembe kereek zent Antalt
hogÿ teenne predicaciot ewnekÿk . Ottan
nagÿ zeep bólch predicaciot teen ewnekik
az zent hÿthnek eressegheeról . kÿwel m
ÿnd az hÿtetleneket megh tereÿtee . mÿnd
az hÿw kerezttÿeneket meg ereseÿtee es
nagÿ erwendetes Aldomassal bochataa
hazokhoz ewketh .. Annak wtanna az zegh
een halakat ees megh aldaa . es nagÿ er
emmel azok ees el meneenek / Masod
ÿdóben mÿkoron esmegh Lenisarcensis
varasban predicallana eegÿ teer helÿen
Azonkózben tamada nagÿ feergheteg es
nagÿ essew . wgÿ hogÿ az zegeen neep
el kezd vala fwthnÿ az predicaciorol . Zēt
Anthal azeert ÿnte az neepnek hogÿ meg
maradnanak . Es mÿkoron ÿmachagot teet
volna wr istenhez . ÿme chodalatus dolog
az feerghetegh es az essew el kerewlee
ewket . es az neepet megh nem eree
Azt lathwan nagÿon dÿchereek wr istent
es az ew hÿw zolgaÿaat / Vala esmeg
azon padwaÿ varasban eegÿ neegÿ ezten
deÿ leanzo germek : kÿnek mÿnd kezeÿ
labaÿ meg swgorottak vala : hogÿ mÿnt
az kÿgÿo wgÿan chwz maz vala .: kÿth
mÿkoron zent Anthalhoz vÿtenek volna
ÿmada ew erette es eeppen meg vÿga
zeek ; Mas ees vala . kÿ mÿkoron hozÿa
gÿont volna . es meg vadolta volna bÿ
neet hogÿ annÿaat meg rwgodozta . azt
hagÿaa nekÿ hogÿ el vagnaa labaat / az
zegeen eeggÿegÿew haza menwen . ottan
el vagaa . Az zegheen legheennek zÿ
leÿe azt lathwan . ÿghen . megh panaz
laa :

{322b}
Zent Anthalnak .. Azt halwan . megh vÿ
gaztalaa . az azzonÿallatot hogÿ ÿol tette
volna . es mÿkoron hozÿaa ment volna
ÿmachagot teween . egÿbe tewee az keth
tagot es ottan egÿbe <serew> forrada .
azt lathwan nagÿ halaat adaanak raÿ
tta wr istennek es az ew zeretew zolga
ÿanak : bÿzonnÿal twdwan merth isten
embere volna
Harmad tanwsagwnk leezen
padwaÿ zent Anthalnak eeleteenek rÿw
ÿdeden valo megh magÿarazasarol . es m
eennÿen feldón valo zentsseeges ffel ma-
gaztatasarol . Ez nemes Cristus Iesusnak
Confessora es aÿoÿtatus zerelmes zolgaÿa
eredeth zerent tamada hÿspaniabol . es va
rasbol . kÿnek vlixebona newe . portw-
galÿanak tartomaban : kÿ az nagÿ tengh
ernek parttÿan vagÿon . Attÿanak
Marthon vÿtez . Annÿanak Maria va
la newe . kÿknek ÿffÿwsagoknak vÿra
gaban . adaa . wr isten es nemes ffÿr
ffÿwÿ gÿmelchót . es mÿkoron ffel newe
kedót volna es deakÿ twdomanban vala
mÿ keweset tanwlt volna . nagÿobban g
ÿoropodÿk naponkeed . istenÿ zerelmessegh
nek ÿsmeretÿben . es vÿlaghÿ ragadwan
twl lassan lassan magaat meg vonwan .
chak leelkÿ dolgokban foglallÿa vala en
nen magaat . Annak okaert . mÿnd kÿsd
edseeghetewl foghwa . ÿo zokasa zerent . w
gÿan vele eegÿetembe newekódÿk vala .
az ÿo eertes elkewlch . ees / nagÿobban
kedeegh . az istenÿ zent hÿt . remeenseegh
es zent zeretet ; kÿ megh ÿsmertetÿk az
nagÿ lelkÿ erósseegból . es az zent mar-
tÿromsaghnak kewansagos zenwedeeseeból
kÿeert ees az elsew zeerzeteet el hagÿw
an . meent vala kÿsseb zent ferencz atÿan
knak zent zeerzetÿben . hol oth mÿkeppen
haznalt legÿen lelkÿ testÿ ÿozagoknak gÿo
ropodasaban . zent predicallasban . zegheen
bynes lelkóknek nÿereeseeben : erethnekek
nek meg fordoÿtasaban : koroknak betegh
eknek vÿgaztasaban : es eegÿeb sok cho
da teeteleknek . zaporasagaban / zenth
haromsaghnak es Cristus Iesusnak zenth
neweeben . ÿmez harom ÿeles dolgok
bol . nÿlwan megh ÿsmerhettÿek /
Elezer istenÿ es meennÿeÿ dolgoknak ÿe
lenetÿból / Masodzor . holta wtan
valo <megh> zentek kózzee valaztasabol
harmadzor : megh halgatasbol ..-

{323a}
Mondam hogÿ elezer megh ÿelentetÿk pad
waÿ zent Anthalnak ew nagÿ erdemes volta
meegh holta wtan ees . istenÿ ÿelemtból /
kÿról wgÿ olwastatÿk Azon zent ferencz zerze
tÿnek regulaÿaban . hogÿ ez zent embernek
kÿ mwlasa napÿan / mÿkoron Wercellensis
Appathwr . kÿ ewnekÿ ÿo barattÿa vala eel-
teeben . volna ew Camoraÿaban . wr isten
ben elmeelkódween . ÿme ottan hozÿaa
yewe zent Anthal . kezenween ewnekÿ es
monda . ÿme Appathwr wram . padwab
an hagÿaam az en zamaromat . es ÿm haz
amban sÿetók / es ottan meg fogaa az app
athwrnak . torkaat . kÿben betegsseege vala .
es meg vÿgaztaa ewtet . es kÿ ÿewe
elóle . mÿkoron az appathwr kÿ ÿewth vol
na wtanna . nem lathataa howa leen el ./
De akkoron nem vewee ezeeben . hogÿ kÿ m
wlt volna ez vÿlagbol . Aloÿtaa hogÿ hÿs
paniaban sÿethne honnan valo vala .
Annak okaert ees kezde kerdóznÿ az fra
-tereket ha <...l>lattaak volna frater Antalt
kÿk felelween hogÿ nem lattaak vona
Ew kedeeg eressen vallÿa vala . hogÿ azo
nnal hozÿaa ÿewt volna . es ewtet beteg
seegeból meg vÿgaztotta volna : Mÿko-
ron nagÿ sokaÿgh veelekódót volna raÿtta
ottan magaban terween kezdee gondolnÿ
hogÿ netalantan az erek hazaban . meent
volna . ez vÿlagbol kÿ mwlwan .. megh
ÿegÿzee azert az napot . es az horaath .
ÿdew el mwlwan byzonnÿal megh tw
daa hogÿ azon napon mwlt vona kÿwe
Masod dÿchóseeges volta kÿwel wr isten
ez zent Anthalt ffel magaztataa monda-
tÿk . Anÿazent egÿhazban valo meg zen
tóleese es Az meennÿeÿ zentók kózee valo
zamlalasa . Mert kÿlenczed Gergel papa .
mÿkoron mÿndden erdemes eeleteenek zer
tartasaat megh neezte volna . ewtet az
valaztot erdemes zentók kenÿweeben bel
ÿraa . ew kÿ mwlasanak napÿatwl fogh-
wa . Es vlixibonaban . honnan tamadot
vala . nagÿ ÿnnepót zerzeenek . <.> ÿllenÿ az
ew zent neweenek emlekózetÿre . mÿnd
ezekkee valo allandokeppen . kÿt az wr
isten nagÿ choda keppen meg ÿelente . mert
meelÿ napon kÿ mwlt volna . ÿme mÿn
dent zent egÿhaznaal . az harangog ennen
magog harangoznak vala . es az kóz neep
kózót nagÿ erem vÿgasaag tamadot es
senkÿ nem twggÿa vala . honnan volna .
mÿnd addÿglan ees . mÿg nem hÿrók len
benne . hogÿ zent Anthal kÿwe mwlt vo
na . ez vÿlagbol . es wr isten eremet zer
zót volna az ew zent halalanak emlekozetÿ-
-re

{323b}
Es mÿkoron ÿrnanak Cristus Zÿletetÿnek w
tanna . ezer keth zaaz . hathwan harom ez-
tendóben . Nagÿ zent egÿhazat rakanak az
ew zent neweenek emlekózetÿre es az
zent testót oda helheteek ; Es mÿkoron he
lÿeeról ffel vetteek volna . ÿollehet nagÿ
sok ÿdew el mwlwan ew halalanak w
tanna . lataak haat meegh ees az eedes
zeepón zóló es predicallo nÿelwe ollÿan
eep . eeló veress . zeep . mÿnt ha azon napon
mwlt volna kywe . Azth lathwan Zent
Bonauentura Atÿank .. kÿ az ÿdóben gene
ralis minister vala az zerzetben . monda
nagÿ sÿrassal es aÿoÿtatussaggal : O aldot
nÿelw kÿ koronkeed az teremtew wr istent
aldottad es eegÿebekkel ees aldattad . ÿ-
maran mastan meg lattatÿk meelÿ nag̋
eerdemes vagÿ wr istennek elette . Es
meg apolgathwan hagÿaa hogÿ kÿw̋l
tenneek tÿztósseegh herre
Harmad tyztósseeges volta zent Anthal-
nak . kÿwel ewtet wr isten zeretee /
hamarsagus megh halgatasa kÿk ew hoz-
yaa folÿamnak : es ewnekÿ kenÿereghnek
hogÿ kedegh az zentók megh twggÿaak ottan
mÿkoron zegheen nÿomorwlt bÿnes neepek
hozÿaÿok essedóznek wgÿ mond rola zent
Rÿkhardus newó doctor .. neegÿed kenÿwe
nek . negÿwen ewtód rezeeben .. hogÿ az
mennÿeÿ dÿchóseeghben lakozo zentók . nÿl
wan meg twggÿaak es meg ÿsmerÿk
mÿkoron kÿ ew hozÿaÿok fohazkodÿk es
essedózÿk . Awagÿ kÿ mÿnemew tÿztóssee
gót ewnekÿk teezen . eeth ez vÿlagon . Az
wr istennek ÿgheÿeenek tÿkóreeben neez-
ween . kÿben mÿndent meg lathnak vala
mÿ dolgok leeznek ez vÿlagon : feldón feld
alat vÿzben . es embernek zÿweeben ees .
Mÿnt pelda . mÿkoron vala meelÿ haz-
ban egÿ tÿkór vagÿon . mÿndent meeg lat
hat ember benne vala mÿ az hazban va
gÿon vala kÿ awagÿ kÿ meegÿen . awagÿ
bel ÿew / Menewel ÿnkab Az wr isten
nek zÿnról zÿnre valo latasaban .. kÿben
mÿndden teremtót allatok meg lattathnak .
Hogÿ kedeegh Dÿchóseeges zent Anthal meg
halgassa . leegÿ az ew hozÿaa aÿo''tatussag
gal folÿamokat . ÿmeellÿen bÿzon peldaat
olwaswnk rola . Mÿkoron . az tartoman
belÿ keralne azzonnak eeggÿetlen eegÿ
leanÿa kÿ mwlt volna . tÿzen eegÿ ezten
dós koraban . Az kÿralnak es az wraknak
akarattÿoknaal kÿl meg tartaa harmad
napÿg az holt testót . Zent Antalhoz valo

{324a}
Bÿztaban . ÿmathkozwan . es kenÿereghwen
es mondwan . O zent Anthal en ees az te
felded belÿ vagÿon Azert keerlek aggyad
meg ennekem az en leaÿomat / ÿme
Azonnal ffel tamada az kÿsded leanzo es
monda az ew zÿleÿeenek . wr isten bochassa
teneked en ÿo zÿlem mÿre bantaal megh
enghemet / Mert ÿme az zent zÿzeknek tar
ssassagokban valeek . az bodogsagban .. De
zent Anthalnak ÿmachaga mÿat kezereÿ<..>
tethwen : meg nÿere wr istentewl hogÿ ez
vÿlagra terneek . De azt nÿlwan twggÿat
-ok hogÿ tÿzen ewtód napnaal towab veletek
nem leezek ;. Masod pelda . Azon Vlix
bonanak varasaban .. tórteneek hogÿ . Zent
Anthal hwganak ewt eztendós ffÿa az
Tergerben . hala .. Es mÿkoron harom hora
wtan az halazok az holt tettet kÿ fogtaak
vona Akaraa hogÿ az ew attÿa el teme-
-sse De az ew keserwes zÿleye ffel ragada
a / óleeben es nagÿ sÿrassal . monda . Oh
zent Anthal . en zerelmes atÿamffÿa ha
kegÿelmes vagÿ eegÿeb ÿdeghenekhez kÿk
zÿkseegekben te hozÿaad folÿamnak : Ne
leegÿ zegheen Anÿad zÿletteehez kemeen
es kegÿetlen leennÿ . leegÿ ÿrgalmas
es hozyaam ees . Aggÿad meg az en ffÿa
-mat . kÿt ha meg eeledend az te zent
zerzetedben zantham adnÿ . ÿme legottan
az gÿermek ffel tamada .. Es nagÿ hala
-ath ada raÿtta es ÿewendóre adaa zer
zetben . es mÿnd halalÿgh nagÿ zent
eeletben eele es annak wtanna bodo
gwl mwlek kÿwe / es az erek dÿchew
seegben meene / Ha zerelmes atÿam
ffÿaÿ mÿnd elówe newezghetnók az
zamtalan choda teetelÿt kÿket tett es
teezen naponkeed wr Isten ez zenth
Anthalnak erdemeenek mÿatta nem vol-
nank eleghek chak meg gondolnÿa ees .
Azeert vala mÿnemew zÿkseegben ew
hozÿaa folÿamnak : kethseegneel kÿl m
-egh halgattathnak . mÿees azon tekeelletes
hÿttel bÿzodalommal . aÿoÿtatossaggal . az
ew zenthseegheehez . es erdemes voltahoz
ragazkodwan . keerÿek hogÿ nÿerÿe . elezer
mÿ bÿneÿnknek bochanattÿaat es wr :
istennek malazttÿaat Annak wtanna zabadohon
megh mÿ lelkÿ testÿ ellenseegewnktewl
es hertelen halaltwl . dodhalaltwl . es
az erek karhozattwl : es mÿ halwnknak
ÿdeÿn leegÿen ÿo vezerw̋nk az erek dÿ
chóseegre hol ott ew vagÿon . orzagolwan
Cristus Iesussal erekkw̋l erekkee Amen -

{324b}
Dÿchó̗seges Zenth
Orban Pÿspeknek
es Papanak In-
nepeeró̗l .-
[O???] Ha twdnaa az ch
aladus ember m
eelÿ horaban az
orw el ÿewne b
ÿzonÿawal vÿgaz
-na es nem hadna
ÿa megh asnÿ az ew hazaat .-
Ez zenth ÿgheeket ÿrtta megh Idwezeÿtenk
nek mondasa wtan zent . lucach ewangeli
sta . ewangeliomrol zórzót kenÿweenek tÿ
zen kettód rezeeben . es ew ertelmeenek
tanwsaga zerent meltan vehettÿók bodogh
sagus zent Orban pÿspeknek es wr papa
nak . meltossagus emlekózetÿre . Mert ez
wr Iesus Cristusnak zerelmes Confessora
es . feldon valo valaztot vicariossa Anÿa
zent egÿhazba . Bÿzon paztor leen . es cha
ladus . gondot vÿselween az zegheen kerez-
ttÿen neepról mÿnt az ÿo chaladus ember
ew haza taÿÿarol Towabbaa vÿgÿaza
gÿorssassaggal . elezer ennen magokon . meg
órÿzween testóket bÿntw̋l ez vÿlaghÿ ee
letóket gonoz hÿrtw̋l es lelkóket erek
karhozattwl .. Vÿgÿaza ewnekÿk hagÿot
paztorsagon ees mÿnt meg hallok towa
bbaa . kÿkból mÿndden hÿw kerezttÿen
nek Idwesseeges pelda adatÿk . es nagÿ
lelkÿ tanwsaagh . mert bÿzonÿawal nÿn
chen . nagÿob dologh ez vylagon . mÿnt
kÿnek mÿnd ennen maganak órÿzetÿ
O zerelmes atÿamffÿaÿ . ha zÿwembelÿ
tÿtkot es ertelmet kÿ ÿelenthetneem
chodalkozneek mÿndden Adamffÿa raÿ
tta : De halgassatok ercheetók . tanwll
ÿatok . es tarcchatok megh ha lehet .
ha nem lehet : kÿt nÿlwan en ees vallok .
keerÿetók seghedelmet reea . wr istentw̋l
Idwezeytenknek mondasa zerent . zent Ianos
ÿrtta megh . kenyweenek [] rezeeben .
En nalamnaal kÿl semÿt nem tehettók
az az senkÿ semÿ ÿot semÿ Idwesseeges
dolgot nem tehet . wrwnk Iesusnak .

{325a}
Malazttÿanaal kÿl . kÿnel kÿl ha mÿ ÿok
lattathnak lennÿ halwa . es haznalatlan lez
nek . zent Agoston doctor mondasa zerent
oka Annak . mert mÿkeppen az emberÿ
testh nem eelhet . emberÿ leeleknel kÿl .
Azonkeppen . az lelkÿ ÿozagok az erek eel
ettre eelendók nem lehetnek Cristus lel-
keenel kÿl . vala kÿben azert Cristus lel-
ke nem leend . az nem Cristus rezeere va
-gÿon . zent paal Apostolnak monda zere
nt No azert zerelmes atÿamffÿaÿ . ÿme
lattÿatok meelʼʼ ÿghen . megh hÿdegódót
ez vÿlagh Az aldot Cristusnak hÿtÿben
meelÿ mezze tawoztanak ez vÿlaghÿ
neepek az meennÿeÿ zent orzaghnak re
meensegheetewl . ha ÿngÿen semÿ volna
meelÿ ÿghen el fogÿatkoztanak az nagÿ
zeretetben . kÿt wr istennek ffÿa menÿ
ból hoza ez vÿlagra . es mÿndennek v
eegkeppen valo parancholatwl hagÿa
mondwan . Ez . az en parancholatom
hogÿ zeresseetók egÿ masth : mÿkent en
zere<..>ttelek tÿteket / megh wgÿ monda
Azon ÿsmernek meg tÿteket hogÿ en
tanoÿthwanÿm vattok : ha egÿ masth
zeretendÿtek . O mÿnemew istenÿ testa
mentom leen ez zerelmes atÿamffÿaÿ
O kÿ vagÿon ez mastanÿ ÿdóben kÿ meg
tarccha es bel tellÿesóhe . ha ÿgazath
akarwnk zolanÿ . bÿzonÿawal semÿ rend
belÿ embórek kózót nem lattÿok meg gÿó
kereztethween . Nekÿk zollÿaak bezeellÿk
az zent ÿrasbol . De ha reea kelnek . latt
ÿok haat chak az bÿmboÿaban sem tal
alwnk ew zÿweeben . Azerent mÿnden
ÿonak tekeelletesseege zÿkseeghnek ÿdeÿn
bÿzonwltatÿk megh . zent Gergel papanak
mondasa zerent . De terÿewnk bodoghsa
gus zent Vrban papanak dÿcheeretes ee
leteenek peldazattÿara kÿben bÿzonÿa
wal . fondamentom zerent meg gÿekere
zót nem chak az zent Istenÿ es atÿaffÿwÿ
zeretet . De mÿnd eegÿeb lelkÿ nemes ÿo
zagokkal ees tellÿes vala ; Annak oka
ert harom nemes lelkÿ tanwsagokat ve
hetw̋nk kywalt keppen az ew zent eele
teeból . kÿkben ees dÿcheertetÿk az ew zēt
seegós volta . az felw̋l meg mondot
zenth ewangeliomÿ ÿgheeknek bÿzon
saga zerent . Elsew mondatÿk . zorgal-
matus órÿzet . Masod alkalmas vÿgÿa
zaas . harmad ÿdwesseeges otalmazaas .
Mondaam elsew tanwsagwnk

{325b}
Lezen . Zorgalmatus órÿzettról . hol ott mÿne
kewnk eellÿen kerdeesewnk tamad .. Mÿ
oka . hogÿ az zenteknek peldaÿok zerent
nagÿ zorgalmatossaggal kel órÿznewnk ez
vylagon a'' mÿ lelkewnkketh .. Rea felel-
nek doctorok . teeb okaerth . elsew . oka az
leeleknek dragalatus volta : Mert mÿ
ert az aldot wr isten ewtet semÿbó terem
tette leegÿen . az ew zent zÿneenek abraz
attÿanak hasonlatossagara : nÿlwan meg
ÿsmertetÿk az ew nagÿ dragalatus volta .
es zeep volta . mert semÿ teremtó allath
ban . wgÿan megh nem lattatÿk zenth ha
romsaghnak ÿo volta . mÿnt az emberÿ
leelekben .. Annak felette halhatatlan
volta .. mert wr isten twlaÿdon az ew
zent lelkeeból adot eeletót . az emberÿ le
leknek . kÿról wgÿ mond <...> zent lee
lek wr isten bólch zaÿa atal . ecclesiastici
x .. Zeretew ffÿam . mÿndden zÿlÿgseeghben
megh tarcchak az te leelkódet es tÿztóletót
aggÿ ewnekÿ az ew eerdeme zerent : mert
twggÿatok zerelmes attÿamffÿaÿ ha ollÿ
an draga nem volna . soha Cristus ann
ÿat eerette nem zenwedot volna . Azert
megh . ÿsmertettÿk hogÿ nagÿ kaart val-
nak . kÿk eellÿen draga allatot karhozatt
ra vÿznek . gonoz eelethnek mÿatta . eett
ez ponctot mÿndden ember ezeeben vegÿe
mert semÿ nagÿob oka nÿnchen mÿeerth
az hatalmas wr isten eellÿen ÿghen ha
ragwt ez vÿlagra / hogÿ az emberÿ bo
londsaag sok lelkót vÿzen karhozattra .
Masod okaert keel . órÿznewnk a' mÿ lelk
ewnkketh . mert sok . eróss . es zenetlen valo
az ellenseeghnek raÿttwnk valo kesalkod
asa . kÿról wgÿ mond zent Amborws do
ctor .. Michoda ez vÿlaghÿ eelet hanem
chak az vÿgazo ellenseeggel valo zenetlen
vÿaskodaas . kÿról zent Iob vij meg wgÿ
mond . bÿzonÿawal vÿtesseeg embernek
eelete ez vÿlagon . Ha kÿ kerdenee kÿcho
daak az ellenseegók kÿk mÿ ellenewnk ÿar
nak . Reea felelween rÿwÿdeden Neegÿ
rendben vannak Elezer . Emberÿ testhnek
es erzeekenseeghnek . vÿzzaa vonÿo kewan
saga : kÿ ellene rwgodozÿk az lelekben
valo akarathnak : ÿo zandeknak ÿo teetemeen
nek tÿztssaghnak . kÿról bólch ecclesiastici
xij wgÿ mond . Ne hÿg̋ te ellenseegódnek
mÿnd erekkee : az az tennen testednek : mert
mÿnt az vasat az rosda . megh emeeztÿ az
az testhnek alnoksaga . az leleknek ÿozagaat

{326a}
De ez ellenseegh ellen órÿzkódnÿ keel
hogÿ megh ne challÿon . el ne hÿtessen
Nem keel tanacchan ÿarnÿ . Nem keel aka
rattÿa zerent eelnÿ . De ÿnkab zent dÿen
es doctornak . mondasa zerent . Ad demophilū
megh keel Castigalnÿ . mÿnt az atÿa ew
ffÿaat . wr zolgaÿaat . vÿtez ÿo lowaath
Azonkeppen kel tennÿ az leleknek ees ew
testeen . hogÿ ember tÿztesseegót vallÿon
mÿatta a''hol ÿllÿk Masod ellenseeg
mondatÿk ez el mwlando chalard vÿl
aagh . kÿ az istenÿ zeretsseegót es barat
saagot . mÿ bennewnk meg haboroÿttÿa
kÿról wgÿ mond zent Iacab apostol . iii
caᵒ . ha kÿ ez vÿlaghnak barattÿa akar
lennÿ . wr istennek ellenseggheÿe zerez-
tetÿk Azonrol zent Agoston meg wg̋
mond . mÿnewel ez vÿlagh nagÿobban
hezólkódÿk . ew ÿo zerenchaÿawal . annew
al vezedelmesb . De ez ellenseeghnek
ellene keel tamadnÿ . wtalatossaggal . h
ogÿ ember mÿndden gÿoÿtozo zÿkraÿat
mÿndden el reÿtót gÿókereet kÿ zaggas
-son ew zÿweeból . mert az wr istennek
zeretetÿ es ez vÿlaghnak . eggÿẃe nem
feerhetnek .. wgÿ mond rola zent Ambo
rus doctor ha kÿ meennÿeÿekre akar sÿ
ethnÿ es az ew lelkeet vezedelemtewl
megh akarÿa otalmaznÿ : ez vÿlagot la
baÿ alaa nÿomoggÿa . es felette haghÿon
Harmad ellenseegh . pokolbelÿ erdegh
kÿról wgÿ mond zent Bernald doctor
magÿarazwan zent dauid proffetanak
mondasaat .. mÿkeppen Nem alwzÿk sem
zwnnÿadoz az wr isten . kÿ Izraelt órÿzÿ
otalmazÿa Azonkeppen Nem alwzÿk
sem <..> zwnnÿadoz az agh ellenseegh kÿ
haborgattÿa Izraelth . De ez ellenseegh
ellen<s> vÿgÿaznwnk keel . az gonoz kÿzle
letóknek eróssen valo ellene allassal .
Zent Iacab ÿrtta meg caᵒ iiij . Allÿatok
ellene az pokolbelÿ keseertethnek es el
tawozÿk tÿ tewletók . Zent Ieronīꝰ meg
wgÿ mond . koor betegh az ellenseegh
senkÿt megh nem gÿezhet hanem chak
kÿ ewnekÿ enghed . Negÿed ellenseeg
mondatÿk az zegheen eeha zakadot halaal .
kÿ soha eeleghet nem mond . soha be nem
telhetÿk . mÿgh nem mÿnddent meg emeezt
kÿról wgÿ mond zent Agoston doctor . kÿt
hanem mondana ees nÿlwan lattÿok
Az ember ffÿaÿnak eelete semÿ nem eeg̋eb
hanem napon keed . horan keed . valo halal
nak wta . kÿnek ewsweenÿeet sem hatal-
mas

{326b}
Sem Kazdagh . Sem Zegheen . Sem bodogh
atal nem haghattÿa . De akar akarÿa . akar
ne / reea keel mennÿ . Neha menneel ÿob
koraban . es mÿkoron ÿngÿen sem veelnee
kÿról wgÿ mond zent paal . ad thessa . v .
az wr istennek napÿa . embernek halala
ra . olÿ tÿtkon ÿew mÿnt az orw . kÿ nem
chak . embernek ÿozagaat . tÿztÿt . hatalm
aat . de mÿnd ez vÿlagot . mÿnd eeleteet
el ragaggÿa es el veezÿ : kÿ ellen vÿ
gÿaznwnk keel . Annak elette ÿdeen ko
ron . a'' mÿ gonoz eeletw̋nkket meg ÿob
boÿtanÿ . bÿneÿnket megh gÿonnÿ es
bÿzon penitenciat tartanÿ . kÿnek bÿzon
sagara wgÿ mond zent Agoston doctor
Nem halhat az gonoz hal<l>allal megh
kÿ koronkeed ÿol eelend / De ÿaÿ vÿ
zon ellen Soha ÿo halallal nem hal
hat kÿ koronkeed gonozwl eelend . ÿme
Azert . zerelmes atÿamffÿaÿ Idwessee
ges tanwsaagh : mÿkeppen kellÿen eel
nÿewnk es mÿnemew ellenseegek
tewl magwnkkal meg kel otalmaznÿ
Harmad okaert keel zorgalmatossag
gal meg órÿznewnk a'' mÿ lelkewnk
keth . mondatÿk az bÿzontalan halaal
kÿról ennen maga Idwezeÿtenk Iesus
tanwsagot . adwan . wgÿ monda az zēt
ewangeliomba zent Mark ÿrtta m
egh kenÿweenek j3 . mondwan .. Vÿg
azÿatok azert . thwdnÿa ÿllÿk / az h
alalnak ellene / mert nem twggÿatok
mÿkoron az felsseeges ÿteelew wr el ÿew
az az halalnak ÿteeletÿre . esthwe ee
awagÿ eeffelelÿkoron .. tÿkzo koron awag̋
hollal . hogÿ heertelen el ÿeween . ne
leellÿen tÿtoket alwan ; Mert vala
mÿben es mÿnemew eelethben dolog
ban . ÿoban awagÿ gonozban . talal
and . ÿaÿ azonkeppen ÿteel .. kÿnek <..>
eróss hatalmas sentenciaÿa soha hattra
nem vonÿattatÿk . Ez az rettenetes
hora kÿról zent paal emlekózÿk Sÿ
doknak ÿrth leweleenek []
Rettenetes esnÿ . az eelew wr isten
nek markaban . Annak okaerth
en tewlem tanach . zerelmes atÿamffÿ
aÿ hogÿ ÿo eelethneel kÿl . es go
noz eelethben valo vakmeroseeggel .
Senkÿ wr istenre magaat ne haggÿa
mondwan . Wr istenre hattam maga
-mat : mert a''mÿnt talaal wgÿ ÿteel .

{327a}
Neegÿed okaert zorgalmatossaggal kel
óriznÿ embernek ew leelkeet . az erek ee
lethnek el vezteseenek feelelmeerth .
mert ha ember nem órÿzendÿ . hamar
el veztÿ . es vele eegÿetembe . mÿndent
el vezt . es mÿndden remeenseegnel kÿl
soha erekkee megh leelÿ . Ez zerelmes
atÿamffÿaÿ az nagÿ feelelmes es sÿral
mas dologh . ez az mondhatatlan kaar
Vallaas . ez az nagÿ ÿaÿ vezÿk . kÿwel
halando neepek semÿt nem gondolnak
es egÿ ponctban pokolnak bÿdes ver
meere zalnak ; Erról emlekózÿk zent
Bernald doctor mondwan . O bodogta
-lan gÿarlo embernek ffÿaÿ . kÿketh
ez vÿlaghnak egÿ kÿsded nÿalank
kewansaga el haÿt . es meg foglal .
mÿndenben kedwók zerent eelween
Es holtok wtan egÿ zem pÿllantas
ban . az erek . karhozattra esnek . hol ott
nem chak leelekben de mÿnd testben le
lelekben vehetetlen keenoztathnak : kÿtewl
mÿnket wr isten ew zent yrgalmassag
a zerent megh otalmazÿon
Masod tanwsagwnk leezen
Alkolmas vÿgÿazasrol . kÿnek ertel
meere doctorok mondasok zerent Idwessee
ges kerdees tamadhat . Mÿkeppen keel az
zent Confessoroknak peldaÿok zerent vÿ
gaznÿ . oka ez kerdeesnek mert wgÿ mo
-nda wrwnk Iesus az zent ewangeliom
ba . zent Mark ÿrtta megh kenÿwenek
j3 . rezeeben . zolwan az zent apostolok
nak . kÿt tÿnektek mondok . mÿnden
nek mondom . Vÿg̋azÿatok . ertenÿ ÿ
llÿk hogÿ meg ne chalassatok . el ne ve
zzetók el ne karhozzatok .. kÿre reea
felelween . zent doctorok . elezer zenth
Agoston wgÿ mond . Ha kÿ vÿgaznÿ
akar . zÿkseegh . hogÿ mÿnd testÿ zemeet
mÿnd lelkÿ zemeet nÿthwa tarcha es
alwgÿeek . De teetowa órÿzÿen . es nez
ÿen . merth mÿndden felól wtannwnk
olalkodÿk az chalard ellenseegh . Es ha
ember resth twnÿa es zwnnÿadozo
leend . ÿngÿen ezeeben sem hol el esÿk
kÿról wgÿ mond zent Gergel doctor .
Alwzÿk az olÿ ember . kÿ chak ez vÿla
ghÿakban vettette zorgalmatossagaat . <...>
remeensegheet es mÿndden gondolattÿat
Azon ewrw̋l ha mÿkoron nÿer . es ÿo
zerenchaÿa vagÿon . kÿeert mÿnd isten
neet mÿnd Idwessegheet el hatta felette

{327b}
Towabba Alwzÿk az olÿ ember kÿ bÿnnek
fertelmes agÿaban fekzÿk . es gonoz eelet
ben mwlattÿa el az Isten atta ÿdóóth
kÿben ÿot keellene tenne es penitenciat
tartanÿ . Alwzÿk az olÿ ember kÿ nap
rol napra halogattÿa meg tereeseet . es gÿo
nasaat . es wgÿan meg vakwlt az go
nossagban . Ez eelÿeneknek zool zent
paal apostol . Sÿdoknak ÿrth leweleenek
ewtód rezeeben mondwan . kel ffel kÿ al
wzz . es tamagÿ ffel hallottaÿdbol . es m
egh vÿlagosoÿth teeged az kegÿes Cristus Iesus
Bÿzonÿawal zÿkseegh zerelmes atÿamff
ÿaÿ eressen vÿgaznÿ . mÿndden embernek
mÿgh ez vÿlagon eel . es nagÿ gondoth
vÿselnÿ ew wtolso napÿarol es . Idwessee
gheenek megh otalmazasarol .
Harmad tanwsagwnk leezen
Idwesseeges otalmazasrol . es annak zÿk
seeg alat keel mÿndden embernek . tew
letw̋l hatalmasbakath eresseebbeket es eer
demesbeketh keresnÿ mÿgh eel . kÿ ew
halalanak ÿdeÿn es wtanna . mÿndden
zÿkseegeben megh segheÿthetÿk : wrwnk
Iesus Cristusnak mondasa zerent . keressetek
tÿ magatoknak baratokat . ez vÿlaghÿ al
nok kazdagsagbol . hogÿ mÿkoron el fog
ÿatkozandotok . veegÿenek ew haÿlokokban
De sohol . mÿ ÿob es haznalatosb bara
tokat nem talalwnk mÿ Idwesseegewnk
nek tamogatasaara . mÿnt az dÿchewsee
ges zentóket . kÿkben semÿben zÿkseegók
es fogÿatkozasok nÿnchen . De olÿ tellÿe
sek olÿ kazdagok . olÿ malaztosok hog̋
meegh masth ees megh segheÿthetnek
Azeert zent Dauid proffetanak mondasa
zerent dÿcheerÿek es tÿztóllÿók : mÿndden
tehetsseegw̋nk es aÿoÿtatossagwnk zerent
eedes testel zÿwel leelekkel es ez vÿla
ghÿ ÿozagwnkkal : Az meennÿeÿ zenth
hazaanak . wdwarnak es Bodog orzag
nak palogarÿth . lakozoÿth zent angÿa
lÿth . kÿk . Az felsseeges dÿchewseeges
zent haromsagh wr istennek wdwar
nak zolgalnak . zenetlen dÿcheerwen
es ffel magaztatwan . erekkewl erekkee
Amen .. kÿk ÿol twggÿaak lattÿaak es
ÿsmerÿk Az mÿ nÿawalÿas gÿarlosa
gwnkkat zeghedelmesseegewnkket . es na
ponkeed valo fogÿatkozaswnkat : kÿeert
ÿollehet ÿmadnak es kenÿereghnek De
Anneewal ÿnkab zorgalmaztathnak
menneewel mÿnket lathnak nagÿob :

{328a}
Aÿoÿtatossaggal ewnekÿk zolgalnwnk . kenÿ
ereghnewnk . es essedóznewnk . Mert vala
mÿ ÿora mÿ eleghek nem vagÿwnk azth
wr istentewl az zentek atal kel megh nÿ
-ernewnk . De mÿeert koronkeed haÿlandok
bak vagÿwnk az gonossagra honnem az
ÿo mÿwelkódettre Annak okaert zenetlen
valo zÿkseegewnk valo . az meennÿeÿ dÿ
chóseeges zentóknek seghódelmókre . kÿre
keezók az wr istennek zent zeretetÿeert . es
a'' mÿ raÿtwnk valo kenÿerewletesseegókert
Masod okaert kezerewÿtethnek mÿnketh
segheÿtenÿe . wr istennek akarattÿabol
ees . mÿnt megh vagÿon ÿrwa . proffeta
atal . hogÿ nem akar az wr isten senkÿt
el veznÿ . az ew twlaÿdon ÿo voltabol .
De hogÿ megh terÿenek . es eellÿenek . Az
meennÿeÿ zentók kedeegh . ÿgÿenlew aka
ratwk az wr istennel kÿból ewk ees ÿn
dwltathnak . mÿnket segheÿtenÿ otalmaz
nÿ es mellettewnk zolanÿ . kÿknek lelkÿ
attÿok ffÿaÿ vagÿwnk . anÿazent egÿhazn
ak . kepeeben . kÿnek mÿnd ewk . mÿnd
mÿ taghÿaÿ valo Cristus Iesusnak zent
hÿtÿnek mÿatta . Harmad okaert keze
reÿtethnek mÿ rolwnk gondot vÿselnÿ
az nagÿ Istenÿ es atÿaffÿwÿ zent zereteth
ból kywel annewal tellÿesbek mÿgh tÿz
tabban . es kózelben lattÿaak . Az felsseeges
teremtew zent haromsaghnak zent zÿneeth
Mert twggÿaak hogÿ Cristus meg paran
cholta . mÿnddennek attÿaffÿat zerethnÿ ..
Annak felette meegh ellensegeet ees eett
ez vÿlagon . De nem az mas vÿlagon . M
ert az meennÿeÿ dÿchóseegben az paranch
olat nÿnchen . hogÿ wr istennek ellens
egeet az az . kÿk karhozattra valaztattan
-ak . az zentek zerethesseek : hanem chak
kÿk Idwesseegre menendók Towabbaa
zorgalmasok mÿ rolwnk gondot vÿsel
nÿ . mÿnt attÿokffÿaÿról . rokonsagokrol
ÿo ÿsmeró barattÿokrol . tarssokrol . es
netalantan ÿo teewóÿókról . mert sokan
vannak mennÿeknek orzagaban . kÿketh
ez vÿlaghÿ emberek megh segheeÿtóttek
Alamÿsnaÿokkal . ÿmachagokkal . es mÿ
se mondasokkal . Annak okert ÿmaran
ewk ees annewal . nagÿob zeretettel . es
zorgalmatossaggal ÿmadnak mÿ eerette
wnk . es segheÿthnek mÿndenben ew
tehecheegók zerent . kÿról sok zamtalan
peldakat olwaswnk zent ÿrasban : kÿról
wgÿ mond Ieronimꝰ doctor . ha az
zent Apostolok . martÿrok . Confessorok

{328b}
Zent Zÿzek . ÿmattanak eerettewnk . es wr
istennek aÿanlottanak aÿo''tatos ÿmacha
gokkal . mÿgh eeth . ez halando vÿlagon
eeltenek . mÿgh valtozandok voltanak
es hozÿank ÿgÿenlók romlandok vol-
tanak . mÿgh ewk ees remeenseegben .
Haat mÿth aloÿthatwnk es gondolhat
wnk . ÿmaran . mÿkoron mÿnd ez vÿla
ghÿ testÿ lelkÿ zÿkseegóket ffelwl mwl-
tanak . es mÿndenben . mÿ hozÿank ÿ
gÿenletlenne lettenek . es erekkee valo
dÿchóseeghnek valtozthatatlan korona
ÿawal megh ekesewltettenek : mÿth
veelhetewnk . rolok meelÿ nagÿ zerettettel
kenÿereghnek mÿ erettewnk .. meelÿ
eróss gondot vÿselnek mÿ rolwnk órÿz
ween otalmazwan . es segheÿthween
mÿnket hogÿ mÿ ees oda mehetneenk
hol ewk vannak . az erek eremben .
Azth kedeegh eremesth enghedÿ lennÿ
az aldot kegÿelmes wr isten keth ÿeles
okaerth . hogÿ az zentek gondot vÿsell
ÿenek mÿ rolwnk . halando emberek
ról Elezer az meennÿeÿ isten zolgaÿ
nak . es mÿnd az egheez dÿchóseeghes
zent orzaghnak . nagÿob erdemekeerth .
Mert ha mwkara fÿzet az wr isten
ha az ÿrgalmasok . es kÿk lelkóketh
Idwezeÿthnek . Awagÿ kÿk massal
ÿot teeznek . el nem veztÿk erdemeet
Haat . az meennÿeÿ zentók eerdemheth
nek . mÿnd addeglan . mÿgh ez vÿlaag
el nem veegezÿk . mÿgh chak eegÿ eeló
ember leezen ez feldnek zÿneen . kÿ
az zentóknek tarssassagokban menendó
Masodzor a'' mÿ el mwlathatatlan
zÿkseegw̋nknek okaert . mert mÿnd ad
dÿglan zÿkseegósók vagÿwnk mÿ ees
az zenteknek es zent angÿaloknak órÿ
zetókneel kÿl mÿgh . ez vÿlagon eelw̋nk
mÿgh az leelek el valÿk az testewl .
es mÿgh wr istennek ÿgaz ÿteeletÿ
mÿath el valÿk dolgwnk . kÿnek m
ÿnd ew eerdeme mÿath . Azert zerel
mes atÿamffÿaÿ en tanachom zerenth .
ne vallÿwnk . es ne zakagÿwnk el az .
meennÿeÿ zentóknek barachagoktwl
teegewnk tÿztósseegót es<.> zolgallÿw
nk ewnekÿk mÿgh eelewnk . hogÿ
leeǵen kÿkhóz bÿzhatnwnk mÿkoron
kÿ mwlwnk . ezth mongÿa zent Agoston
doct'' .

{329a}
De mÿeert ez maÿ napon Anÿazent egÿ
haaz ÿllÿ es tÿztólÿ Dÿchewseeges zenth
zent Wrban papanak . es Confessornak
zent ÿnnepeeth . az ew zentsseeges eeletee
nek / martiromsaganak / eerdemes voltanak / es meltosaganak
okaerth : Ne vessók hattra az teeb zentók
nek mert nagÿot tehet wr istennek ele
-tte . kÿ eett . ez felden eelween ees eer
demlette leegÿen . az few vÿcariossagot
zent peter apostolnak kepeeben . es kÿn
ek kezeeben volt zentóltethween . mÿnd
eelethnek . mÿnd halalnak . kwcha . mÿ
nd pokolnak . mÿnd menÿorzaghnak ha
talma . Azert mastan nagÿobban bÿr /
mÿnd ez eellÿen hatalmakon mÿkor
on az teremtew wr istennek zent zÿne
enek elótte Dÿchekódÿk es erekkewl
erekkee orzagol az teeb zentókkel . kÿnek
hatalma es zent eerdeme leegÿen mÿ
eeletewnknek otalma . bÿneÿnknek
bochanattÿa : mÿnd erekkee Amen
Hogÿ kedeegh a' mÿ zÿw̋nk lelkewnk
nagÿob aÿaÿtatus zeretettel gheerÿedez
ÿen : az ew zent zolgalattÿaban lass
ok . megh rÿwÿdeden az ew zent eele
teet es . vÿtesseegheenek mongÿaat .
Cristus Iesusnak es anÿa zent egÿhaz
nak zeretetÿeerth
Legenda .-
Bodogssagus zent Orban papa . tama
da . azon ÿdóben mÿkoron Idwezeÿtenk
Iesus Cristusnak zenth zÿletetÿ wtan
ÿrnanak keth zaaz . hwz eztendoben .
Magÿaraztatÿk kedeegh ewnekÿ newe
vÿlagossaghnak . tÿznek es felelethnek .
Bÿzonÿawal mÿgh eele ez vÿlagon / vÿ
lagossagok leen . az seteethseegben ÿaro
bÿnes Adamffÿaÿnak . Anÿazent egÿh
aznak . es maga ÿgazgatasanak . Tÿz l
een . istenÿ es atÿaffÿwÿ . zent zereteth
nek . zenetlen valo gheerÿedózeseeben
Es felelet ew bÿzon twdomanÿanak
bólcchesseeges haznalattÿaban . Mÿert
koronkeed wr istennek zent malazttÿa
ban lakozÿk vala .. mÿkent az tÿzben
az vÿlagossaagh . Annak okaert zerelm
etes . kedwes : es keewanatus vala mÿ
ndeneknek latasaara . nÿaÿassagara
megh . zÿkkadot vala ez wÿlaghÿak-
nak

{329b}
Wtalattÿara . Vÿzon ellen gherÿedózó vala .
az lelkÿ . es mennÿeÿ ÿoknak elmeelkóde
seere . haznalatus ez vÿlaghÿ twdatlan
neepeknek tanoÿtasara . foganatus Idwó
zw̋lew adamffÿaÿnak ÿgazgatasokra . m
ert az vÿgaztalo zent leeleknek bólcchesee
ghes malazttÿa . nem vala hewolkódo
ez istenÿ zenth emberben .
Mÿkoron azert wr istennek reea val
aztasa zerent bel menth volna az papa
saghnak wrasagaban .. zent kalixtus pa
panak rokon wtanna / Tórteneek hogÿ
az ÿdóben ez wÿlaghnak bÿneerth . wr
istentewl enghetteteek nagÿ mondhatatlan
haborwsaagh Anÿ zent egÿhaaz ellen .
az pogan neepektewl .. kÿnek mÿkoron
zent Orban papa . Cristusnak vÿkario
ssa lathnaa hogÿ az nagÿ dÿhesseeghn
ek ellene nem alhatna . helt ada az
wrasaghnak es kÿ nÿomoteek az papa
sagbol . es kezde hol eeth . hol ott lapp
aghnÿ az zegheen kerezttÿenek kózóth
Mert halarra ees keresyk vala ewtet
aloÿthwan sok keenchót ew nala Awag̋
kedeeg velÿk vala . ha az feÿedelmet
el haÿthatnaak . az kerezttÿen hÿttról
az kóz neepet hamarab keezereÿthetneek
balwan ÿmadasra / Zalla be azeerth
istentewl tawozot kegÿetlen az papasag
ban . kÿnek Alexander vala newe /
es ew zÿleÿeenek Bamea / vala kedeeg
ez azzonÿallat Iambor es kerezttÿen
Annak okaert ees koronkeed kenÿeregh
vala az ew ffÿanak hogÿ zenneek m
egh az kerezttÿen neepnek haborgatasa-
twl . De mÿnd azon atal ees az Ama
chius feÿedelem . es az varasnak bÿra
ÿa nagÿ . zernÿw̋ keenzasth teezen va
la . es haborwsagot az zegheen kereztt
ÿenekón . kÿnek mÿnd erekseegeet . ÿoza
gaat el foglalwan . Azon ÿdóben zÿz zent
Cecilia azzon ees zenwede martÿromsa
got Cristus Iesusnak hÿtÿ mellet . Ann
ak wtanna . hallaa megh Almachius
feÿedelem hogÿ zent Orban papa az
zeghenÿek kózót Ballaghna . es hallotta
kath temethne . zent Thobias regulaÿa
zerent . kÿket megh ólnek vala . Cristus
Iesusnak zent hÿtÿ mellet . Nagÿon m
egh haraghweek .. Es ottan wtanna kÿl
de hogÿ meg keresneek es foghwa hoznaak .

{330a}
Mÿkoron azerth ez Zent Iamborth egÿ
seerew haraztban megh talaltak volna
ÿmatkozwan ennen magaert es anÿa
zent egÿhazeert ottan meg fogaak ewtet
harom papokkal . es harom zolgalo deako
nosokkal .. vÿweek az kegÿetlen feÿedel
emnek eleÿben . es rekezteek be ewket
egÿ seteet temleczben . Masod napon
mÿkoron ÿteelew zekÿ eleÿben hozatta
volna ewket . monda mÿndennek elette
bozzw keeppen ewnekÿ . hogÿ az atkozoth
erdenghes Cecilia azonnÿal . az keth
nemes ffÿrffÿakat Valeriosth es Tÿb
bwrciosth az kerezttÿen hÿttre hÿtetteek
volna es velek eegÿetembe ezer emb
ereketh . haÿtottanak volna el . Mas
odot azt vetee eleÿben hogÿ Cecilia
azzontwl sok ÿozaagh maradot volna
reeaÿa . kÿ ewtet nem ÿllethnee . felele
ewnekÿ zent Orban papa es monda
mÿkeppen en latom . nagÿobban vonzon
teegódet az telhetetlen . kÿwansaagh az
wr istennek zentÿnek haborgatasara
honnem az balwan istenek ÿmadasa
nak bewchewletÿ / zent Cecilia azzo
nnak kedeegh . keenche az zegheenÿek
keze mÿat meennÿekben vÿtetót . Azt
halwan az dólffós feÿedelem ottan
megh haraghweek hogÿ semÿben kew
ansaga nem lehetót volna .. es paran
cholaa hogÿ az zent veen Iamborth
mÿnd ew tarssaÿwal onos botokkal
verneek / mÿkoron ollÿan kegÿetlen sen
tenciat eerdemlettek vona / Aÿanlÿaak
vala . leelkóket az wr istennek . Azth
halwaan az kegÿetlen Bÿro hogÿ wr is
tennek aÿanlanak ennen magokat . mo
solÿodeek raÿtta es monda / Ez nÿa
walÿas veen ember . bólchnek aloÿ
ttÿa magaat azeert zool eelÿen tÿtok
bezeedeket . De mÿkoron az gonoz bÿro
ewtet meg nem gÿózhetnee . akarattÿa
ra sem haÿthatnaa . esmegh az temleczbe
rekeztetee gondolkozwan rola mÿt ten
ne ewnekÿk /. Es ÿme ÿeweenek ew
hozÿaÿok harom ⁊c pal .
Semÿ fogyatkozaas nÿnchen

{330b}

[[]]

{331a}
Palogarok az temlecz tartowal . es
zent orban papa ewket azon temlecz
ben meg kereztó̗lee / kÿknek az elóttók
ÿaro / Anolinos vala .. Halwan
azt az kegÿetlen feÿedelem hogÿ
az Anolinos kerezttÿennee leth
vona . ottan eleÿben vÿtetee . es
mÿkoron nem akarna aldoznÿ
az balwannak ottan feÿeet veete
-tee . Annak wtanna . zent orban
papaat ees mÿnd ew tarssaÿwal
Az balwan istennek eleÿben vÿ-
-tetee hogÿ zent temÿent gÿo''tana
ew aldozattÿara / De mÿkoron az
zent veen atÿa ÿmachagot tett
vona . wr istennek . ottan lewe
eseek az balwannak ozlopa . es
hwzon keth papÿ feÿedelmeket m
-ÿnd ew hozÿaÿok tartozokkal . kÿk
az aldozattra tÿzet zolgaltathnak
vala . azon tÿz meg emeeztee . hog̋
a'' dolog lett vona : nagÿ keserew
keenokat teenek ew raÿtok . es
aldozattra keezereÿteteenek : De mÿ
koron az balwant meg pekdesteek
vona az zentek / es zent kereztnek
ÿegÿeewel magokat meg ÿeg̋zett
eek vona / egÿ mast . wr Iesuss .
xp̄usnak parancholattÿa zerent
nagÿ eedesdeden meg apolgataak
Es . azonkeppen nagÿ halaa adas-
-sal . az zent martÿromsagnak ko-
ronaÿaat . nÿakok vagasanak m
-ÿatta be tellÿeseÿteek / es azon
keppen nagÿ eedes tarssassaggal
meneenek be az mennÿeÿ dÿchó
seeghnek veeghetetlen eremee-
-ben . kÿt meg zerzet wr isten
az ew zerelmes zolgaÿnak ./
Annak wtanna . meg fÿzetee
az gonoz hÿtetlen feÿedelmek-
-nek ees ew solgÿokat . merth az
karpasius kÿ az zenteket keenoz-
tatta vala . az erdegtw̋l el raga-
-ttateek . es az balwant kÿt an-
nak

{331b}
Elette tÿztól vala es ÿmaad vala
ÿmaran nagÿon karomlÿa vala .
es wrwnk Iesus Cristusnak zēt
hÿtÿt mÿnden tehechegheewel ffel
magaztallÿa vala .. Es azonke-
ppen meg foÿtateek erdegtewl
Halwan azt armenÿaban az
ew azzon felesseege . ottan nagÿ
eremben leen . es ew egÿetlen
egÿ leanÿawal . kÿnek lucina
vala newe / es mÿnd tellÿes
hozÿaa tartozo neepeÿwel . zēt
kereztsseeget veen . zent fortuna-
tus pÿspektewl / Es mÿg eele
nagÿ ÿrgalmassagban zolgalaa
az wr Istent ; az zenteknek ew
testeket el temetÿ vala . zeghe
nÿeket rwhaz vala . es azonke
ppen mÿndden ÿozagokban fog-
lalwan ennen magaat . bodog-
-wl mwleek kÿ es wr Istennek
orzagara meene / kÿt mÿnekew-
nk ees aggÿon <vr isten> Atÿa /
ffyw / zent lelek /. Amen /-
Zent Petronilla Azzon-
rol .
Dÿchewseeges Zÿz zent Petronilla
azzon . mÿkeppen zent Marcellus
papa ÿrtta meg . hÿw kerezttÿenek
-nek aÿo''tatus emlekózettÿekre
vala Bodogssagus zent Peter apost
-olnak eggÿetlen egÿ leanÿa . kÿ
mÿkoron ew zÿneeben zemelÿee-
ben felette ÿghen zeep vona .. wr
Iesus Cristushoz kedeeg zeplótelen
eeleteeben es bwzgo zeretetÿeben
Annal ees zeeb es eekesb vala .
De az ew attÿanak akarattÿabol
kózween korssagban fekzÿk vala .
kÿben az dragalatus zÿz nagÿ ha
laa adassal bekesseeget tart vala .
Mÿkoron egÿ ÿdóben az tanoÿth-
vanÿok

{332a}
Oda gÿewltenek vona . Monda tÿ-
-tus zent peternek . ÿme te atalod mÿ
-nden beteghek meg gÿogÿttatnak
mÿre hagÿod petronellaat veztegh
fekewnÿ ? Nem de ÿnkab kellene
ee ? ew raÿtta kenÿerw̋lnód . felele
zent peter . mert . wgÿ ÿob ewneki
De maga hogÿ ne lattasseek az ew
egheesseegenek lehetetlensseeg . az en
bezeedÿmnek meg vonÿasabol .
Ottan monda . Petronÿlla kel ffel . es
zolgalʼʼ mÿnekewnk . Ottan az zent
zÿz azzon fel kelee nagÿ egheessegben
es mÿg ott lakozanak nagÿ gÿor
-ssassaggal zolgala ewnekÿk / Ann-
ak wtanna . monda zent peter .
Petronÿlla eedes leanÿom meenÿ
el esmeg az agÿra ffekw̋gÿ lee
Ottan el meene nagÿ enghedelm
-esseeggel es kezde esmeg nagÿ few
faÿasban faradoznÿ : De mÿkoron
ÿdew ÿaratta / az edes Iesus Cristus
zent zerelmeeben tekeelletes lett
vona : meg vÿgaztaa ewtet mÿn-
denestewl fogwa . Vala az ÿdóben
egÿ nemÿnemew magabiro Ispan
kÿnek flaccus vala newe . megh
zeretee az zÿz leant es kerÿ vala
hogÿ hazas tarsswl nekÿ enghedne .
Felele Zent petronella es monda / ke-
ress <enghe> ennekem nemes tÿzta zÿ-
-zeket . hogÿ ewk tarssaÿm leween
tÿztesseeggel mehessek az te hazadhoz .
Azt kedeeg teezÿ vala zÿz zent lean̋
petronella hogÿ azonkezben twdhat-
-naa wr istennek akarattÿaat mÿt
ew velee akarna tennÿ / <.>Azonkez-
ben azert kezde tennÿ ÿmachagokat
beÿteketh es sÿralmas vÿg̋azasokat
es mÿkoron wrwnk Iesus Cristusnak
zent testeet vereet vette vona ew hoz-
ÿaa : halalaara kezewle es mÿkoron
agÿba eseet vona : harmad napon
kezde az ew zÿwe lelkÿ olwadoznÿ
az menÿorzagra valo kewansaga-
-ban : meg halgataa ewtet wr isten
es kÿwe mwleek ez wÿlagbol -

{332b}
Mykoron . Flaccus azt latta vona azt
velee hogÿ meg wtalta vona ewtet .
fordoÿtaa zÿweet . Felicola newó zÿzre
kÿ zÿz zent petronellanak zerelmes
tarssa vala : Es parancholatot ada
ewnekÿ / hogÿ ez kettew kózót valaz
tana .. Awagÿ ewnekÿ enghedne
Awagÿ az Balwan . isteneknek aldoz-
neek ; Mÿkoron zÿz zent Felicola
azzon . eggÿket sem akarnaa tennÿ
Meg haragweek az flaccus feÿede
lem / es hagÿaa hogÿ heeted napig
se ennÿ . se ÿnnÿa ne adnanak
es tartanaak nagÿ órÿzet alat az
seteet temleczben .. Annak wtanna
kÿ hozatwan : lataa ewtet tekeelle
tesnek lennÿ akarattÿaban . ffel vo-
-nÿataa az gÿenghe zÿzet az oztorw-
-ra es eressen meg ostoraztathwan
meg óletee ewtet . es testeet vette
-tee az arnÿeek zekben : De zenth
Nicodemus onnan kÿ veetethwen
nagÿ tÿztesseeggel el temetee : Mÿ
koron azt hallotta vona az kegÿet
len feÿedelem Nicodemost eleÿben
hozataa . kezereÿthween aldoznÿ az
Balwanÿoknak . De mÿkoron nem
akarna aldoznÿ . mÿnd addeeglan
veretee vasass botokkal . mÿg nem
az ew lelkeet kÿwe nem ereztee .
Es testeet vettetee az tÿberisnek vÿ
zeeben : De az ew kaplana onnan
kÿ vewee es draga kenettel meg
keneghetween . nagÿ tÿztesseggel el
temetee / kÿknek ew zent erdemek
nek mÿatta . az kegÿelmes wr isten
ew zent ÿrgalmassagabol tarchon
meg eelwen mÿndden haborwsag
twl . es halalwnknak wtanna en-
gheggÿe az ew zent orzaganak dÿ
chósegheet erekkewl erekkee Amē .
Zent Borbaas Apos-
tolnak ÿnneperó̗l

{333a}
Dychewseeges Zent Borbas apos
-tol ew aldot neweenek meltosaga
zerent sok keppen magÿaraztatÿk :
Elezer mondatÿk wr istennek fÿ
-anak neegÿkeppen . Elezer zent ke
reztssegnek okaert : mert ewtet az
teb zent Apostolokkal kereztólee m
-eg wrwnk Iesus ew zent halala
-nak elette . Masodzor tanoÿtasn
ak okaert az zent ewangeliomn
nak mÿatta . harmadzor kóweth
seegnek okaert . mert kówetee mÿ
wrwnk Iesusth zent martÿrom-
sag zenwedeesben .. Negÿedzer
lelkÿ ffÿwsagnak okaert : merth
ewtet zamlalaa . az ew mennÿeÿ
zent ffÿaÿnak kózÿben / Towaba .
eegÿebekhez mondatÿk . esmegh
neegÿ keppen valo ffÿwnak . Elezer
ÿeweveennek ffÿa . mert Anÿazent
egÿhaznak ffÿaÿt egÿbe gÿeyte
ghetee ez wÿlagon . tetowa fwtos
-wan predicalwan mÿndenewt
Es zent palnak valaztatot vala
tarsswl . zent lelek mÿat . Vÿ-
gaztalo fyw ees vala .. mert az
wr isten zeghenÿt gÿakortaa vÿ
gaztallÿa vala alamÿsnat gÿe''
teghetween ewnekÿk : Nÿomo
-rwltakat ees vÿgaztal vala : az
zegheenÿ wÿonnan valo kerezttÿ
-eneknek gÿakortaa leweleketh
es ÿo bezedeket ÿzenghetween .
Proffeta ees vala : mert zenth
leleknek malazttÿawal tellÿes
vala ; Bel rekeztónek ees monda
-tÿk mert ez zent kerezttÿen hÿt
nek kertteeben . sok lelkÿ ÿohokat
rekeztte wr istennek . kÿkról wg̋
wagÿon meg ÿrwan Aposto-
lok yarasokrol valo ken̋wnek
tÿzen eeggÿed rezeeben .. Vala
egÿ fÿrffÿw .. es ÿo / es tellÿes
zent lelekkel . es hÿw̋ wr istenb-
en

{333b}
Az ew Zent eeleteet zerzette es ÿrtta
meg zent Mark ewangelista
az ew rokonssaga . kÿ kezdettewl fo-
ghwa ÿol latta es twtta . mÿnd
halalÿg mÿnden voltaat : Es ghó
róg nÿelwról valtoztatta . deakÿ
bewtw̋re zent Beda doctor . aÿ
-oÿtatos kerezttÿeneknek pelda
ÿokra es tanwsagokra . kÿnek
ew zent eelete ezenkeppen vag̋on
Bodogssagus zent Borbas A-
postol tamada Cipria belÿ
leuitaknak nemzetekból . A'' mÿ
edes wrwnk Iesus Cristustwl ke
deeg az ew ÿo es ÿambor eelete
-nek mÿatta ffel veetetet vala
zamlaltathwan Az heethwen
ket tanoÿthwanÿoknak zamok
ban / Mÿndenben kedeeg nagÿ
nemessen eeggÿeseÿtette es zer-
zette vala ennen magaat . mÿnd
ennen magahoz . mÿnd wr iste
nhez . es mÿnd fele barattÿahoz
Vala / mondam ennen magahoz egg̋e
sewltetet . az harom termeezet zerēt
Awagÿ . embersseegben valo erók
zerent . kÿk mondathnak . okoss-
agnak . kewansagra rezzezteesnek
es haragra remőÿtessnek / Vala
azert ewbenne . okossagos erő . m
-egh vÿlagoswltathwan . bÿzon
ÿsmerethnek vÿlagawal : Kÿról
wgÿ ÿr zent Mark . valanak
az ÿdóben anÿa zent egÿhazban
Anthÿokÿaban ꝓpthaak es docto
rok . kÿk kózzól . ÿelessek valanak
pal . borbas es fekethe Sÿmon
Ez eellÿen bólchesseeg . kÿben vette
tót ennen maganak ÿsmeretÿ
ollÿ ÿghen zÿkseeg embernek .
ÿdwesseeghere / hogÿ ennel kÿl
semÿ ÿozagot lelekzerent nem
tehet ember .. kÿról eggÿk lewe-
leeben

{334a}
Wgÿ mond zent Apostol . Az tw
-datlan eet ez vÿlagon . twdatlan
leezen erekkee az mas vÿlagon
Az az karhozatnak nÿlwan valo
ÿegÿe / Masodzor vala zent bor
-bas apostolban / meg tÿztoÿttatot
kewanatossaag ez . vÿlaghÿ fertel
-mes gherÿedetesseegtewl . kÿról
wgÿ ÿr zent Mark . vala egÿ
Ioseph newő ember kÿ annak w
tanna newezteteek Borbasnak
Adaa el ew mezeÿt es mÿnden
ÿozagaat es ÿewe be Ierwsalem
-be es vettee . ÿozaganak araath
Az apostoloknak labaÿhoz . hogÿ a''
kÿ annak elette ówee vala . len
-ne kőz az wr isten zeghenÿwel
Harmadzor vala . az emberÿ ha
ragossaag ewbenne meg eróssewl
-tethween . Iamborssagnak . kótelee
-wel : wgÿ hogÿ mÿndden ellene
valokat . nagÿ eressen es alhata-
-toson bekesseeggel zenwedhet vala
wr isteneert : es az mennÿeÿ dÿ
-chóseegnek erekseegheert . kÿ meg
bÿzonwltatÿk ew predicallasanak
nagÿ batorssagabol . mert ewk ke-
-tten zent paal apostollal . mÿnde
-nestewl foghwa vetteteek vala eelete
-keth es lelkóketh . az aldot wr Ie
-sus xp̄usnak zent neweert . es az
zegheenÿ neepeknek Idwesseeghek
-eerth zent lelek malazttÿa mÿat /
Masodzor vala ez zent borbass
wr istenhez eeggÿesewltetót . merth
mÿndenw̋t tÿztesseeget teezen vala
Az istenÿ hatalmassagnak . feelsseeg
-nek es ÿozagnak : kÿk meg bÿzo-
nÿwltathnak eellÿen dolgaÿbol
mert ennen ereÿból nem mereez
-leek ffel vennÿ az predicallasnak
tÿztÿt mÿnd addeglan ees mÿgh
nem ennen maga az wr Isten va
laztanaa reea . kÿról wgÿ yr zent

{334b}
Mark / Monda ew rolok Zent lelek
Valazÿatok kÿlen ennekem borbast
es palth . a'' dologra kÿre en ewketh
vettem / Mÿkoron azert egÿ napon
predicallananak . es sok chodakath
ees tenneenek . Cristus Iesusnak
zent neweeben / Az pogan neepek
Isten newőn kezdeek ewket tÿztól-
nÿ . es ewnekÿk aldoznÿ Azt lath
-wan az zent apostolok mondanak /
mÿth mÿweltek Atÿamffÿaÿ .
Mÿ ees hozÿatok hasonlo halan
do <neepek> emberek vagÿwnk
hÿrdetween tÿnektek ez ellÿen
hewssagokrol el ternetek es az egÿ
eeló ÿstenhez fordwlnotok : hol
ott meg ÿsmertetÿk . merth sem iste
nÿ tÿztesseghet / mÿnt az erden-
ghes mesterek teeznek vala / Sem
ez wÿlaghÿ hew dÿchóseeghet
nem kÿwananak lelkek vezedel
meere az zent Apostolok . kÿketh
az kegÿelmes wr isten lelkeknek
Idwesseegekre kÿldezet vala es vÿ
laag zerezerten predicallanÿ
Harmadzor dÿchósseeges zenth
borbas apostol . ÿol eggÿeseÿtette
vala ennen magaat Istennek ÿo
woltahoz / mÿkent zent Mark
ÿrÿa . mert azt predicallÿa vala
hogÿ chak azon wr istennek ÿowoltan-
ak zent malazttÿabol Idwezewl-
het ember es nem az ooh tórw-
eennek ÿgassagabol . ÿollehet az
ees ÿo leegÿen / wgÿ mÿnt wr
istentewl vagÿon eredetzerent
Towabbaa vala zent Borbas
apostol Alkolmassaggal zeresteth
ween az vÿlaghy attÿaffÿaÿhoz
ees . Mert az ÿohokat kÿket wr
Isten ewnekÿ hagÿot vala . eelte
-tee . bezeedewel . seghedelmeewel
es ÿo peldaÿawal / Bezeedee-
wel / mert az zent ewangeliom
ot zenetlen predicallÿa vala
ewnekÿk . kÿról zent Mark wg̋
ÿr . Borbas es paal . lakoznak
vala Anthÿochÿaban . tanoÿth
wan es

{335a}
Hÿrderhween Az Zent ewange
liomot : hol ott meg ÿsmertetyk
mÿneere haznaltanak legÿen
mert az Anthÿochÿa belÿek<.> m
-ondatanak elssew kerezttÿenek
nek . Masodzor ÿo peldaÿawal
mert zent borbas ollʼʼ ÿo Iambor
eeletew vala . hogÿ mÿnden̄ek
zenthsseeges tÿkóre . es zerzetessee
ghnek peldazattÿa . vala / mert
zent leleknek malazttÿawal tel
lÿes vala . lelkÿ ÿozagos mÿw
-elkódettel bewsseeges vala .. zent
hÿthnek erósseeghewel dragalatos
es newezetes vala . mÿnt Iesus
Cristusnak zerelmes zolgaÿa /-
Harmadzor ÿo tetemeenÿewel . hol
ott kethkeppen erthettÿek lennÿ az
ÿo teetemeennek zolgaltatasaath .
testh zerent es lelek zerent . testhze
-rent / seghellee meg az ewnekÿ
enghedet ÿohokat . mert Azoktwl
kÿk ez wÿlagon morhasok valan
-ak Alamÿsnak keereghet vala az
Ierwsalem belÿ zeghenÿeknek .
kÿk zenetlen Wr istennek zolgal
attÿaban <folg> foglaltaak vala en
nenmagokat : Az nagÿ zÿkseegh
nek okaert ees . kÿt meg proffetalt
vala Agabos / Claudius czazaar
-nak ÿdeÿben lennÿ / Masodzor
lelkÿ kenÿerw̋letesseeg es vala
ew benne mert . masnak vethk
eet hamar meg bochattÿa vala
kÿ meg ÿsmertetÿk . zent mark
-ban . mert . mÿkoron ewket zent
pallal el hatta vona . zent paal
ewtet masodzor . hozÿaa nem fo-
gadaa . mÿnt ÿras vetÿ . ÿolleh
-et esmeg enghedelmessegre terth
vona / mÿert hogÿ : az zent predi
-callasban feelelmes vona . es
nem akaraa hogÿ az hÿwek-
-nek mereesseeghóket meg ban-
cha . Zent Borbas kedeeg ew nag̋
kegÿesseegheból esmeg hamar

{335b}
Irgalmassagot teen ewuele<ÿ> Az
oka ees leen veegre hogÿ az keth
zent Apostolok egÿmastwl el wa-
lanak ; Es zent Borbas zent Mar-
kal meene Iconiomban ; hol ott
zent Mark latasth lata . haat ÿm
eegÿ zeep ótózetbelÿ ember meg
alwan elette monda : Ianos
eróss leegÿ / mert ez maÿ nap
twl foghwa . Nem Ianos . De
Mark leezen teeneked newed
az az magassagus ; Mÿkoron
azth zent Borbasnak meg ÿelen
tette vona ; felele . lassad hog̋ sen-
kÿnek ne mongÿad a'' latasth .
Ennekem ees . Azonkeppen ez eeÿ-
el meg ÿeleneek wr isten . mond-
wan Borbas Alhatatus leegÿ
mert az erek eelethnek ÿwtal-
-maat veezed . mÿert hogÿ az te
neepedet . el hattad es az te lel
kedet . az en newemeert vetótted
Meene el azert onnan zent Bor
bas Ciprum newó varasban . Es
az ew nemzetssegeet ott megh
latogataa . Zent pal kedeegh zēt
leleknek ÿnteesseból / erede Ierw
salembe . Zent Borbas azert . zent
Markkal . predicalwan . zenth
mathenak <ew> ÿrth ewangelio
maat el vÿteek vala ew velók
es mÿkoron az korokra beteghekre
teezÿk vala . sokakat meg vÿgazt
nak vala . wrwnk Iesusnak ere
ÿwel / Egÿ napÿ napon zent bor
bas el tekeenthwen lataa haat
mÿnd az ffÿrffÿat . mÿnd az az-
zonÿallatok . meró mezeÿtelen
ÿarnak . Az balwan istennek
Innepet ÿllween / Ottan azerth
az balwan templomaat megh
atkozaa . es ottan lelte valeek . sok
akat az bolond neepekben el
vezthween . hertelen halallal .

{336a}
Onnan ffel kelween Meene Sala-
mÿna newő varasban / es mÿko
ron ott meg talalta vona . elimas
erdenghes . mestert // Az gonoz ember
ffel reezzeztee az varasbelÿ neepe
-keth / es tamazta nagÿ haborwsa-
got zent Borbas ellen ;/ Es mÿko
ron meg fogtaak vona az hÿteth
len Sÿdook zent Borbast . sok bo-
zzwsagot teween ew raÿtta . akar
yaak vala az varas bÿraÿanak
adnÿ hogÿ meg ólethne ewtet
De azonkózbe . Az nagÿ Ewsebius
feÿedelem kÿ Neronak rokonsaga
vala / oda ÿewt vona / meg fee
lelmeenek az Sÿdook raÿtta al
-oÿthwan hogÿ . meg zabadoÿtanaa
ewtet es el bochatanaa ; Reea ro
hananak es Nÿakon kótthween kÿ
vonÿaak az waras kapwÿan es
hamarssaggal meg eegheteek ew-
tet ; Az hÿtetlenek azon sem ee
leghódween . De meeg az testeet
ees egÿ oonos edeenben rekeztek
hogÿ az tengherben mereÿteneek
De zent Ianos . kÿnek Mark va
la newe Azon eeÿel . tarssaÿwal
ffel kelween . el ragadaa es egÿ
templomnak haÿlokaban . tÿtkon
el temethee . kÿ azon helÿen nÿ
wgoweek . ewth zaaz eztendeÿg
-len . Annak wtanna . ennen ma
ga meg ÿelente magaat Gelasius
papanak . kÿ nagÿ tÿztesseeggel ffel
emelween helÿeról / nagÿob melto
ssaggal helhótee el ewtet . kÿnek
zent erdemeenek mÿatta wr isten
sok<a> chodakat tett hÿw̋ kerezttÿen-
-eknek remeenseegekre es lelkek
nek Idwesseegekre kÿt mÿnekw̋
-nk ees engheggÿen Atÿa . ffÿw
zent lelek erekkw̋l erekkee Amē .
Zent Vÿd Martÿlnak
zent Innepeeról .-

{336b}
Zent Doctoroknak Magÿara
zattyok zerent Az Wÿdnak newe
mondatÿk eelethnek . quasi vita /
kÿról zent Agoston doctor zolwan
harom rendbelÿ eeleteket veet . azaz
Ez vylaghÿ eelet . meennÿeÿ es har
madÿk mÿnd ez kettóból zereztetwen
Iozagos Iamborssagbol zerzet eeleth .
mert ha chak eggÿk ott nem leend
ÿollehet eelet lehet / De keresót ÿoz-
agbol zerzet eeleth nem lehet ./
Mÿkent Az ember . embernek nē
mondhatÿk ha avagÿ . teste awag̋
lelke nem nem leend . De mÿnd az
monno felnek eggÿewt kel lennÿ
Annak wtanna kedeeg Iamborraa
kÿlemben nem lehet . sem Idwezwl-
-het hanem / kÿlemb kÿlemb Iozagos .
mÿwelkódetókben foglallÿa napon
keed ennen magaat : mÿkeppen teen .
ez dÿchósseges zent wÿd . kÿnek
ew zenthseeges eelete ezenkeppen vag̋on
Mykoron ez zent Wÿd vona tÿzen
keth eztendós gÿermek De maga hÿw
es kerezttÿen . Ewtet az ew attÿa
gÿakortaa meg vezzewzÿ vala . mÿ
-ert hogÿ Az Balwanokat wtall-
-ÿa vala es semÿkeppen oda nem
meegÿen vala mÿkoron az ew a-
-ttÿa aldozÿk vala .. Halwan azth
Valerianꝰ feÿedelem . hozÿaa hoza-
-taa . es kezdee kezereteÿtenÿ az aldo-
-zattra . kÿ mÿkoron ellene monda
na /. parancholaa ottan hogÿ meg ver
neek ewtet : Es mÿkoron verneek
ottan mÿnd az feÿedelemnek mÿ-
-nd azoknak kÿk keenozÿak vala meg
alweek karÿok . ottan nagÿ ffel zow
-al keeÿaÿtta az feÿedelem ÿaÿ enne
-kem meg el vezteem kezemet . Mon
Da ewnekÿ zent wÿd . ÿewenek ede
atte istenÿd es vÿgazzanak megh
ha tehetÿk : felele az feÿedelem
Nem teheted ee the azt : Monda zēt

{337a}
A'' mÿ wrwunkban Iesusban Xp̄us-
ban tehetem / Es mÿkoron ÿma-
chagot tett vona meg vÿgaztaa
ewtet : Monda ottan az feÿedelē
zent wÿd attÿanak . mÿert semÿt
nem tehete nekÿ . ffeggÿed megh
ffÿadat hogÿ ne vezÿen el gono-
-zwl / Ottan azert hazahoz vÿwee
es kÿlemb kÿlemb vÿgasaag tee
-wóket hÿwattata / zeep leanzokat
ees hozattata . kÿk vÿgasagos ÿate
kokat tenneenek ew elette . hogÿ
chak az ollÿan ez wÿlaghÿ hewsa
goknak mÿatta . az ÿffÿwnak ew
elmeeÿeet / es zÿweet lelkeet az al
dot Iesustwl el zaggathatnaak
Mÿkoron ees nÿwgodalomnak
helÿeere vitte vona agÿas hazaban
Ÿme chodalatos dolog . mÿnd az
haaznak ablakÿn . hassadekÿn nag̋
mondhatatlan chodalatos zeep ÿ
-llat zarmazÿk vala . kÿ / kÿn mÿnd
az haaz belÿeket el ameelkodanak
honnan vona .. Mÿkoron az ew
attÿa azt meg tekeente vona / lataa
haat ÿme heet zent Angÿalok al
nak ew elette . Monda ottan nag̋
ffel zowal . Bÿzonÿawal Istenek
ÿewttenek az en hazamhoz . es o
-ttan meg vakwla .. kÿnek ree
-wasara mÿnd az egheez lukan
-a newó waras ffel reezzene / wg̋
anneera hog̋ meeg Vale<.>rianꝰ
ffeÿedelem oda ffwthna . kerdez
ween mÿ lette vona . Monda
ottan . Tÿzes Isteneket lateek es
az ew zÿnek latasaert len ez en
-nekem / Vÿweek el ottan az Iu
-piter Isten templomahoz az aghe
bet / es eressen kezdee fogadnÿ ha
az Balwan zeme vÿlagaat meg
adnaa . Aranÿ borÿwt óttethne
ewnekÿ De mÿkoron semÿ nē
kelne benne / kezde ffÿanak esse
dóznÿ hogÿ vÿgaztanaa megh

{337b}
Ewtet ew zent ÿmachaganak atala
Mÿkron azert meg vÿgazot vona
<de> mÿnd azon atal sem akarna
hÿnÿe / mÿwel ÿnkab ffÿanak
halalarol gondolkodneek . ÿelen
eek meg Istennek zent Angÿala
az ew mestereenek . kÿnek Mode
stus vala newe . hogÿ vennee ffel
az gÿermeket zent Wÿdod . es
vÿnnee haÿoban mas feldre on-
nan / Mÿkoron azert egÿ pwzta
ban ÿwtottak vona . az eghÿ ke
selÿw̋ madar hord vala eetelt
ewnekÿk . es sok chodakat teezn
ek vala ott <az> a'' helÿen . Azon
Idóben . Dÿoclecianos chazarnak
ffÿa ragattateek el pokolbelÿ
erdegtewl . es azt vallÿa vala
hogÿ kÿlemben kÿ nem meeg̋en
hanem ha Lucanꝰ es zent wyd
oda mennek .. Meg keresteteenek
azert ÿghen hamar es az czazar
eleÿben vÿteteenek Monda
ewnekÿ Dyoclecianus . gÿermek
Az en g̋ermekemet meg vÿgazth
hatod ee ? Felele ewnekÿ .. Nem
en . de wr . Ottan azert kezeÿt reea
vetee . es el fwtha ew tewle az
gonoz zellet / Monda ewnekÿ az
Chazaar . gÿermek tanachol tem
agadnak es aldozzaal az istenek
nek . hogÿ gonoz . halallal el ne
veez'' Mÿkoron zent wÿd semÿke
ppen nem akarnaa / es mÿnd az
ew mestereewel az temlcezben ve
ttetót vona / Ottan / lee zakadoza
nak ew rolok Az vasaat kÿkkel
meg kótózteek vala . es az seteet
temlecz . nagÿ feenes vÿlagossaggal
bel teelek ; Mÿkoron azt az cza
zarnak hÿrree tetteek vona : kÿwe
hozatanak es eeggew kemenczee
ben vetteteenek De onnan ees
nagÿ bekesseeggel kÿ ÿewenek<..>
Annak wtanna nagÿ kegÿetlen

{338a}
Sarkant Bochattata ew reea
hogÿ meg zaggathnaa .. De ew
tewle az hÿthnek ereÿwel meg
engheztelteteek . Azonnal . mÿnd
ew . es az ew daÿkaÿa Crescencia
kÿ mÿndenewt wanna ÿaar
vala . mÿnd az ew mestóre ffel
vonÿattathwan az ostorwra . hog̋
meg keenzattathnanak . De wr
Istennek hatalmassaga mÿath
az eegh meg haborodeeg . Az feld
meg ÿndwla . kezde nagÿ meen̋
dórghees hallathnÿ : Az balwan
Isteneknek templomÿ mÿnd lee
hwllanak el tóreteenek / es sok po
ganokat zernÿw̋ hal<l>allal meg
óleenek . Az Chazaar ees meg
ÿiede es fwttaban . verÿ vala
mellÿeet ókóllel mondwan ÿaÿ
ennekem . mert ÿme ez egÿ g̋ermek
mÿat meg gÿeztettem . Az zentek
kedeeg . wr istennek zent angÿala
mÿat meg odoztatanak . es el
vÿwe onnan ewket ; lataak haat
ÿme egÿ zeep folÿo vÿz mellet
vannak . mÿkoron azert ott lakozn
anak . es eÿel nappal eedes ÿma
-chakban zolgalnaak az aldot <...>
wr istent . wgÿan azon helÿen
Adaak meg wr Isten ew dragala
-tus lelkeket / Es az eghÿ mada-
-rak órÿzÿk vala ew zent teste
-keth . mÿglen ember eernee es el
temethnee . ÿeleneek meeg azert
zent vÿd egÿ nemes azzonnak
kÿnek florencia vala newe . es
az zent Azzon nagÿ tÿztesseeggel
el temetee az zent testeketh ./
Zenwedeenek kedeeg ez nemes ze
-ntek azon ÿdóben / mÿkoron wr
wnk Iesus Cristus zent zÿletese
wtan ÿrnanak / keth zaaz ; nÿocz
wan heet / eztendóben / kÿknek <..>
erdemeknek mÿatta otalmazzon
meg mÿnket mÿndden gonoztwl

{338b}
Es aggÿa az ew zent orzagaat
mÿ halalwnknak wtanna .
Atÿa ffyw zent lelek . Amen /
Zÿz zent Marina
Azzonnak eleteeró̗l
Vala egÿ ÿdóben nemÿnemew Iam-
bor ember / mÿkoron wr istennek feelel-
-meeben es zerelmeeben tekeelletes vona
tekeente meg ez wÿlagnak vezedelmes
voltaat / mÿeert ózwegÿ ees vona . Id
-wessegheeról tanacholwan . gondolaa
ez nÿawalÿas wylagot el hadnÿ es
zent zerzetben mennÿ . hol ott mÿnd
Idwessegheet meg ohatnaa . mÿnd wr
Istennek bwzgosagosban zolgalhatna /
Vala kedeeg ewnekÿ egÿ ÿghen kÿsded
leanzo magzattÿa / kÿt aÿanla egÿ ko
maÿanak hogÿ gongÿaat vÿselnee es
tartanaa ffel . Ennen maga meene el
az zerzetben . nagÿ tawolʼʼ felden . wgÿ
mÿnth harmÿncz keth meelʼʼ felden .
az warashoz / Hol ott lakozwan / fel
ette gÿors vala mÿnden dologhos . es
Az feÿedelem mÿnddennel fellÿeb
zeretÿ vala ewtet . mÿert hogÿ mÿ-
-ndenben hÿw̋sseges es enghedelmes
vona . Tórteeneek egÿ napon . hogÿ
ÿwthna ezeeben az ew zerelmes
leanÿa . esseek nagÿ zomorwsagban
felóle . De mÿkoron az feÿedelem ezee
be vette vona monda ewnekÿ . De
mÿoka hogÿ naponkeed eellÿen zom
orwn ÿarz . mongÿad meg ennekē .
hÿzem hogÿ az wr isten kÿ mÿnde
neket meg wÿgaztal . teeneked ees
seghedelmet teezen . Az frater azert
ottan le esween labaÿ elót monda
Egÿ kÿsded fÿachkam vagÿon az wa
rasban . az ÿwt ezembe es az oka
banatomnak . Ne akaraa kÿ ÿelen
tenÿ hogÿ leanzo vona / Az feÿe
delem kedeeg myert hogy zeretÿ
vala / monda ottan . ha olÿ ÿghen
zeretód ewtet . hozd eede . leegÿen

{339a}
Veled : Es mÿkoron oda hozta vona
es valtoztataa ewnekÿ neweet : es ma
-rinat newezee marinosnak . es kezdee
ewtet tanoÿtanÿ ÿrasnak ÿsmeretÿre
Es senkÿ nem ÿsmerÿ vala hogÿ le
-anzo zemeelÿ vona / Mÿkoron azert
ÿwtot vona tÿzen neegÿ eztendós
koraban . kezdee ewtet az ew attÿa ta-
-noÿtanÿ . wr istennek zent wtara . Es
Gÿakortaa mongÿa vala ewnekÿ . lassad
eedes leanÿom . hogÿ meg ne chalassal
es ez tÿtkot mÿnd halalÿg se mong
-ÿad senkÿnek . felette kedeeg órÿzÿed
magadat pokolbelÿ erdegnek kÿzleletÿ
-tewl / es ez zent zerzetet gonoz hÿrben
ne keweróÿched . mÿnd istennek . mÿnd
az zent angÿaloknak elette mÿ lelkew
-nknek karhozattÿara .. Es naponkeed
tanoÿttÿa vala ewtet mÿkeppen kelle
-ne Idwezw̋lnÿe : Mÿkoron azert vona
hwzon nÿolch eztendós : nagÿ ÿo eelet
ben kÿ mwleek az ew attÿa / Es mÿ
koron maradot vona zÿz zent lean
Marina azzon / Azon Cellaban kezde
lakoznÿ es mÿnden dologban enghedel
-mes vala az feÿedelemnek wgÿ hog̋
mÿndenektw̋l felette zerettetÿk vala .
Egÿ napon monda az feÿedelem . fr'
Marine / mÿre hogÿ nem meeg̋ te el
a'' fraterekkel a vasaara hogÿ ffaat
hoznaal segheÿthween ewtet . felette
ottan tÿztólendew atÿam . Nem mon-
dottad ennel elette . Ottan azerth
ffel kele / es az ókróket be foghwan
el meene az tengher parttÿara . ffa
hoznÿ : Tórteneek azert pokolbelÿ erd
-eghnek chalarsagabol hogÿ az zallas
fogado korchomarosnak vala egÿ
haÿa<.>don leanÿa . es nemÿnemw̋
wton ÿarotẃl . zeplóben esseek az
gazda leanÿa : mÿkoron az ew zÿ
leÿnek hÿre lett vona benne . kezdeek
feddenÿ es gÿettrenÿ az gonoz leant
hogÿ meg vallanaa . kÿ vona oka
az gonossagnak : Monda ottan
Az gonoz Marinus barat teen
erótt raÿttam es ew oka / Azonnal
Az leannak zÿleÿ ffel kelween <...>

{339b}
Panazlanak reea az feÿedelemnek
Monda az Iambor feÿedelem / vezteg
ÿetek . Noh maÿdan meg twdom
ha ÿgaz e'' dologh / Elówe hÿwataa
Az frater marinost es monda . frater
Marine te tetted ee ez gonossagot
kÿt te hozÿaad zolnak .. felette ottan
es monda nagÿ fohazkodassal .-
Vethkózttem atÿam es keez vagÿok
penitenciat tartanÿ bÿneÿmról .
keerlek ÿmaagÿ ÿo atÿam erettem
Azt halwan nagÿon meg haragh
-week es kezdee ewtet wernÿ gÿe-
-ttrenÿ mondwan / Bÿzon Iambor
vala a'' tte atÿaad : de te gonozwl
fÿzeted meg . Azeert bÿzon kÿ
meegÿ az Calastrombol / es kÿ
vetee ewtet onnan . Az frater
kedeeg senkÿnek semÿt nem zool
vala .. De nagÿ bekesseggel zen
-vedween fekzyk vala az Calast
rom portaÿa elót / es mÿkoron
az fraterek kÿ awagÿ be mennek
vala . vala mÿ remeek kÿnÿeret
keer wala ew tewlók es azonkeppē
taplallÿa vala eeleteet / Mÿko
ron azert ÿmaran harom eztendó
bel telth vona / Az zallas fogado
embernek kedeeg ew leanÿa mÿ
koron ffÿrffÿw magzatot zÿlt vona
hozaak el az leannak zÿleÿ . Es
veteek frater . Marinusnak ólee-
ben . mondwan . ÿme hol ffÿad
azert tarcz . el ewtet / Az alazatus
zent zÿz Marina Azzon nagÿ sÿ
rassal fohazkodassal . hozÿaa foga
daa ees mÿkeppen twlaÿdon ffÿat
eeltetÿ vala nagÿ zeghensseeggel
Mÿkoron azert keth eztendók bel
tólttenek vona . Lattwan az Cala
-strom belÿ fraterek hogÿ frater
Marinus sem the sem towa nem
mennee az gÿermekkel az portarol
kenÿerw̋letesseegre remw̋lwen ew
raÿtta nagÿ nehezen meg nÿereek

{340a}
Mondwan tÿztólendew atÿank
bochassad meg a'' frater Marinosnak
bÿneet es fogaggÿad be ewtet . ÿme
ÿmaran tellÿesseeggel ewt eztendeÿ
wagÿon mÿ wlta . penitenciat tart
Az Calastromnak portaÿa elót fek-
eween . fogaggÿad be azert ewtet
mÿkeent / Az aldot Cristus Iesus
paranchollÿa : Azt halwan az
feÿedelem nagÿ nehezen reea en-
ghede es hozÿaa hÿwathwan monda
ewnekÿ ; Az the Atÿaad hambor
vala es Iamborwl eele kÿt ÿol
twcz : teghed ees kÿsded korodban ho
za be eede hozÿank / ÿme masodzor
ÿewz be // te fÿaddal kÿt gonoz ter
-meezetból zÿltel . Azert peniten-
-ciat kel teeneked tartanod mÿnd
halalÿg mert nagÿ bÿnth tettel
Annak okaert azt parancholom
teeneked / hogÿ vala hol . vala m
ÿnemew rwthsaag wndoksaag
zennÿesseg esÿk es naponkeed
leezen az Calastromban . mÿnd
te tÿztohad mossad / Es mÿndden
zÿkseegre te horgÿ vÿzeth / Az fra
tereknek labok belÿt meg tÿztohad
es mÿndennek zolgalʼʼ Ez eellÿ
-en dolgaÿdbol leezen teeneked
graciad . Azt halwan zÿz zent
Marina azzon : kÿ frater marinos
nak aloÿttatÿk vala . mÿndeneket
eremesth ffel fogada / Oh zerelmes
Anÿam zÿlettÿ ezewnkben vehe
-ttÿók wr Istennek tÿtkon valo
malaztos mÿwelkódetÿk az ew
zerelmes hÿweÿnek atala .. ÿme
Azert ez zent Azzonnak nagÿ sok
ÿozagos mÿwelkódetÿnek es zent
zenwedetessegheenek wtanna : az
ew eedes eerdemeet meg akaraa
koronaznÿ mÿnd meennÿen . m
ÿnd felden . harmad valo napon
kÿ vewee ez gÿarlo vÿlagbol .
Mÿkoron kedeeg az fraterek azth

{340b}
Lattaak vona . ottan meg ÿzeneek
a'' feÿedelemnek .. frater Marinos
meg holt . Monda az feÿedelem
ÿme lassatok es ÿsmerÿeetek zerelem
es atÿamffÿaÿ mÿnemew nagÿ
byne volt ez fraternek .. hogÿ
chak penitenciat sem erdemlót
tartanÿ . De maga meennÿetek el
mossatok meg ewnekÿ testeet es
nagÿ tawolʼʼ felden temessetek
el ewtet az parragban / Es mÿ
koron meg akarnaak mosnÿ . lataak
haat azzonÿallat : ottan ffel reazko-
danak kezdeenek nagÿ keÿa''tasth
teennÿ . werween az ew meellÿó
ket mondwan . Oh mÿnemew
mennÿeÿ eelet es paciencia
leelettetót ez zent . Azzonban . kÿ
nek tÿtkÿaat mÿnd ez napÿgh
senkÿ sem ÿsmerte : Es mÿnemew
nagÿ bozzwsagokat zenwedót na-
ponkeed : Nagÿ sÿrwan azerth
mondaak meg az feÿedelemnek
Oh tÿztólendew atÿank ÿewel la
ssad az frater marinosth . Monda
ewnekÿk . mÿ dolog az ? Monda
nak esmeg . ÿewel lass istenÿ cho
daat . es lassad mÿt teez teema-
gadrol . Azt halwan a'' feÿedelem
meg rettene raÿtta . es az zenthnek
testeehez ÿewe . es ffel emelween
palasttÿaat lataa haat azzonÿall
at volt . Es ottan lee esween
kezdee meelÿeet es feÿeet vernÿ
es nagÿ keÿa''tassal mongÿa va-
la . keerlek teeghed A'' mÿ wrwnk
Iesus Cristusnak hatalmara .. hog̋
ne karhoztass enghemet el wr
istennek zent zÿneenek elette /
hogÿ azonkeppen vertelek gÿett
róttelek bÿntelen teeghedet / mert
twdatlan tettem / Mert Oh ne-

{341a}
Twdatlan tettem A''mÿt tettem te raÿ
-tad ; Es hagÿaa hogÿ az zent testet
be wÿnneek a'' monostorban . az ÿm-
-achagnak helÿeere / es azonkeppen nag̋
tÿztesseeggel el temeteek az zent egÿ
-hazban .. Onnan hazol kedeeg . az go
noz leant . kÿ zÿz zent Marina az
-zont gonoz hÿrben kewereÿtette va
la el ragadaa az erdegh : es mÿko-
ron hoztaak vona . ez zent zÿznek
koporssoÿahoz ottan kÿ meene ew be
-lóle . mÿndden bÿneet es hazwgssa
gaat meg vadolwan ; Mÿkoron
kedeeg ez nagÿ istenÿ choda dolgot
meg hallottaak vona . az egheez
tartomanban .. mÿnd egÿhazÿ zer-
zetes neepek . mÿnd ez vÿlaghÿak
kereztekkel zewethnekekkel es kÿle
mb kylemb zeep istenÿ dÿcheretek
-kel ÿewnek vala az zent zÿznek
koporssoÿahoz . Ffel magaztatwan az
wr istent : Es nagÿ sok ÿelenetek
koroknak betegheknek vÿgaztasa
leezen vala ott a'' helÿen az zent
zÿznek erdeme mÿat . Kÿnek zent
essedózeese mÿat Az kegÿelmes wr
Iesus Cristus . mÿndden zÿzeknek
byzon ÿegÿese es wra .. tarcza
meg mÿ bennewnk ees az ew zēt
malazttÿaat es otalmazÿon gonoz
hÿrtewl es testÿ zeplótewl . erekwl
erekee . Amen ./

{341b}

[[]]

{342a}
Azt mongÿa wr isten : Es bo-
chataa wr isten az ew kezeeth
es ÿlletee az en zamat : es m
-onda wr isten ennekem : ÿme
attam az en ÿgheÿmet a'' te
zadban : ÿme zerzettelek teeg
-edet <ne>ez maÿ napon neepe-
-knek es orzagoknak felette
hogÿ kÿket akarz kÿ zaggass
es el tórÿ : es el vezess : es el
hanÿ : Es meg eeppeÿch es so
-kasoÿch : Azt mongÿa . a'' mÿn
-denhato wr isten .-
Masod Epistola
AZth mongÿa a''
mÿndenhato wr
isten : Hallÿaat
-ok tartomanÿ
-ok : es halgassa-
-tok tawolÿ valo
neepek . wr isten // anÿamnak
meheeból hÿwót kÿ enghemet
es en zÿlemnek termeeben le
-ween emlekózót meg az en
newemról : Es ollÿannaa te-
wee az en zamat : mÿkeent
az elós tór : es ew kezeenek
arnÿeekaban otalmaza meg
engehemet : es ollÿanna teen
mÿnt az valaztot nÿl // Ew
pozdoraÿaban enÿezte el en
ghemet : es azt mondaa enn-
ekem : En szolgam vagÿ the
Izrael . mert te benned dÿch-
ów̋ltetóm meg : Es en mon-
deek :. ÿme heyaba mwkalko
ttam : es oknal kÿl heÿaba

{342b}
Emeeztóttem meg az en eróssee
ghemet . Azert vagÿon . en ÿtee
letem az en wrammal ; es en
mÿwelkódetem az en istenem
-mel : Annak okaert ees : mon
da wr isten . zerezween enghe-
met en anÿamnak meheeból
ew maganak zolgawl : yme a
<.>talat teeghódet neepeknek vÿl
agossagokra . hogÿ leegÿ en ÿd
wesseeghem mÿnd az egheez
feldnek hataraÿglan : Kÿralÿ
ok lathna<.>k . es feÿedelmek hel
yekból ffel kelnek / es ÿmadnak
teeghedet : az te wradeert istene
-deert / es Izraelnek zentÿeerth
kÿ valaztot teeghódet :-
Ez maÿ zent ÿnnepnek Epistolaban
zool es emlekózÿk . zent Isaÿas ꝓptha
zent lelek wr istennek atala .. keth
ÿeles zemelÿekról : twdnÿa ÿllÿk
Cristusról es . Anÿazent egÿhazrol
parancholatwl kedeeg Atÿa mÿnden
hato wr istenról kÿ mÿkoron az ew
felsseeges ÿo voltabol meg gondolta
vona ez wÿlagot . vÿlagosoÿtanÿ es
valtathanÿ : meg akaraa ew zent . lel
keenek zerelme zerent : hÿw̋ zolgaÿ
atal : kózbe vetót zemeelÿeknek . Abra
zat keppen ÿelentenÿ : wr istenÿ tÿtkÿat
es tanachaat . Mondwan . hallÿaatok
mÿnd ez vÿlagon valo tartomanÿ-
ok . az az . mÿnd egheez feldnek kerek
seege .. Es veegÿetek ezetekben mÿn
dden neepek . az az egheez emberÿ
nemzet .. kÿk tawolʼʼ vattok . az az .
tawolʼʼ vattok wr istentewl . nem
ÿsmerween nem twdwan . nem ÿ
madwan / nem tÿztólwen Es Nem
kówethween az teremtew wr istent
El ÿewt ÿmaran es bel tólt az ÿ
-dew . az tÿ ÿdwesseegteknek ÿdeÿ

{343a}
Halgassaatok es tanwllÿatok meg
az kegÿelmes wr istennek hozÿank
valo nagÿ zerelmes ÿrgalmassagat
Cristus zool es Anÿazent egÿhaz
Atÿa mÿnddenhato wr isten . kÿ hÿ
wa anÿanknak meheeból . Cristus
Iesusth . zeplótelen zÿznek :. Emberÿ
nemet . Adamnak es ewanak
meheeból / meg emlekózween wg̋
mond towabbaa . az en newemról
az az istenÿ es emberÿ termeezetek
nek egÿ zemeelÿ alaa folÿasokr
-ol Cristusban : Adamnak es ewa
-nak egÿ testben valo eegÿesew
leesekról : kylemb kylemb zemeel
alat ; Az elsóról wgÿ vagÿon meg
ÿrwan . zent Mathe ewangelistan
-ak ÿrt kenÿweenek elsew rezee
-ben . Wgÿ monda Gabriel arch
-angÿal Ioseph . Azzonÿwnk tarssa
-nak . Es hÿwod awagÿ newezed
ewnekÿ neweet Iesusnak : mert
ew ÿdwezeÿtÿ az ew neepeet ew
bÿnekból . Az masod pontrol em
lekózÿk zent paal apostol . zent eg̋
haznak mesteree // leeznek ketten
testhben eegÿ : Ertekózween adam
rol es ewarol kÿknek oldalok
bol / awagÿ eehokbol . zÿleteek
es tamada Anÿa zent egÿhaz
kÿnek feÿe Cristus Iesus . Istenn
-ek es zÿz marianak zent ffÿa :
taghÿa : mÿndden adamnak es
ewanak nemeebó tamadot hÿw̋
ember : kÿknek kózzóle egÿ vala
zent Isaÿas ꝓptha . Egÿ vala <..>
kereztólew zent Ianos . es proffeta
kÿról emlekózÿk ez maÿ zenth
epistola : Zaÿok kedeeg es zozattÿok
akar erchek wrwnk Iesus Cristus-
-rol . akar az ew hÿw zolgaÿrol
ollÿan vala mÿnt az elóss . es meg
sÿkarlot tór : Awagÿ az halaal zÿló
hamarÿa nÿl / kÿk ellen senkÿ

{343b}
Nem alhat : De mÿndeneket meg g-
ÿóz . es el romth . mÿndeneket el
vezth es el tór . Azonkeppen Cristus
nak es az zenteknek zawot . mÿn
dden keweelÿóket meg haÿt . mÿnden
hatalmasokat meg gÿalaaz : es mÿ
nden bÿneseket es ez vÿlagban re
meenlóket . el vezt es el romth .
Hogÿ kedeeg az wr istenben eelew
hÿwek ellen . senkÿ ne alhasson . pel
da mÿnekewnk : mÿnd az sok <...>
ooh es . w̋ÿ tórween belÿ zamtalan
zentek . kÿk wrwnk Iesusnak
zent neweeben . az hatalmas kÿra
lÿokkal es feÿedelmekkel vÿtezkó-
ttek : es sok choda teetelekkel Dÿ
chóÿtetteek wrnak zenth neweeth .
Es azonkeppen meg vÿlagosoÿtaak
mÿnd ez zeeles vÿlagon valo
hÿtetlensseegben eeló neepeketh
Cristus Iesusnak . zent hÿtÿre hoz
wan . kÿt zemeÿnkkel ÿol latw-
-nk : Erról zola Idwezeÿtenk ew
zent tanoÿthwanÿnak : kÿt meg
ÿrth zent Mark Apostoloknak
ÿarasokrol ÿrth kenyweenek
elsew rezeeben .. Es leeztek en
nekem tanoÿm . Ierwalembe
es Iwdeanak mÿndden tartoma
naban . es Samariaban . es az
egheez feldnek vegheeÿglen /
wgÿan ezenról . meg reeghen
proffetalt vala zent Dauid pro
ffeta ees zent lelek malazttÿa
bol . mÿkent meg vagÿon ÿr
wa az Solthaar kenÿnek tÿz-
en nÿolczad reezeeben mondwan
Mÿnden feldekre kÿ meene az ew
zengheesek es mÿnd az egheez feld
-nek veegheere el hallateek az ew
zozattÿok / kÿketh ees lathnak ha
lnak kÿralÿok . choda teeteleknek
atala : es ez wÿlaghÿ feÿedelmek
kÿ kelween ew hÿtetlensegekból
ÿewnek az zent hÿttre ÿmadwan
Atÿat fÿwt es zent lelket mÿnden
ÿgassagban Amen

{344a}

[[]]

{344b}

[[]]

{345a}
Es meg hallaak azt / ew Zomze
-dÿ es rokonsaghÿ : mert ffel ma
gaztatta vona wr isten ew hoz
yaa az ew zent ÿrgalmassag
aat // es órwóndeznek vala ve
le eegÿtembe : Es nÿolczad na
-p bel telween : yeweenwk el k
ÿernÿw̋l metelnÿ a'' gÿermek
-eth . es newezÿk vala ewtet a
-ttÿa neween zakarÿasnak : Es
felelween az ew annÿa monda
Semÿkeppen ne . De hÿwattatik
Ianosnak . Es mondanak ew
-nekÿ . mert senkÿ nÿnchen te
nemzethsegedben kÿ hÿwattat
neek ez newel : ÿnthnek vala
azert az ew attÿanak ees : ky-
-nek akarnaa hÿnÿa ewtet . Es
keerween tablaat . meg ÿraa
mondwan . Ianos ewnekÿ ne-
we . es chodalkodanak azon
mÿndnÿaÿan : Meg nÿttat
eek azert azonnal ewnekÿ za-
ÿa es nÿelwe . es zool vala al
dwan az wr istent / Es esseek
nagÿ feelelem . mÿnd az ew
zomzeedsagÿra . Es mÿnd az e-
-gheez Iwdeanak tartomanÿban
hÿrdetÿk vala mÿnd e'' dolgokat
Es mÿnd kÿk hallottak vala .
hellÿhezteteek ew zÿwókbe m-
-ondwan / kÿt aloÿtas : leezen
e'' gÿermek : mert bÿzonÿawal
wrnak kezee vala ew velee
Es Zakarÿas az ew attÿa bel
teleek zent leelekkel es proffe
tala mondwan : Aldot Izrael

{345b}
Nek wra Istene . mert megh
latogataa es valtssagot teen
ew neePeenek :-
Wr istenben zerelmes et tÿztólendew
atÿamffÿaÿ . zent lelek malazttÿa
nak seghedelmeewel akarwan zola
-nÿ : mÿnd az dÿchóseeges zent har-
omsagnak . es mennÿeÿ nemes wd-
warnak emlekózetÿwel : ez maÿ
nagÿ meltossagos zent ÿnnepnek
meltosagarol . ÿllÿk tÿ zerelmetek
nek mÿndden fÿgelmetesseeggel
reea halgatnÿ es aÿo''tatossaggal
rola ertekóznÿ . mÿeenk a'' mwka
tÿeetek a'' hazna . engheggÿe az eedes
wr Iesus / ew zerelmes zeretóeen-
ek eerdemeert erek Idwesseegewnkre /
Dÿchósseges kereztólew zenth
Ianos . meel melto . es mel nagÿ
vona . mÿnd wr istennek : mÿnd
az meennÿeÿ wdwarnak es ez
wÿlagon valo neepeknek . elette
Anÿazent egÿhazban : kÿwaltkeppen
Chak az ew zent Newezetÿnek ees
meltossagabol . kÿwel . zent harom
saag wr isten zeretee . meg ÿsmer
tetÿk / Mert Az Ianos magÿaraz-
tatÿk Istennek malazttÿanak Aw
agÿ malaztosnak : ÿme azert meelʼʼ
nagÿ meltossagos . es Idwesseeges
newezeth . Bÿzonÿawal . nagÿ zÿk
seeges vala . eellÿen meltossagos
newneel kÿl . Anÿa zent egÿhaaz
es mÿnd ez vÿlaag : Veegÿek
meeg ÿobban ezewnkben .. zÿk
seeg vala ennel kÿl ez emberÿ
zeghen nemzetseeg . kÿben semÿ
malaztossaag . sem Idwessegees do
log nem leelettetÿk vala .. Merth
sem Ianos . kÿ malazthnak . Sem
Iesus wrwnk kÿ Idwezóÿtónek

{346a}
Magÿaraztathnak ez wÿlagra
nem ÿewttenek vala : Annak oka
-ert kezdettewl foghwa .. Senkÿ sem
Idwézw̋lhete . Sem erdemre valo
ÿoot <s> nem tehetee . Sem mennÿek
nek orzagara Senkÿ Sem mehe
-te : Arrol mongÿa Aranzaÿw
zent Ianos ; Ianos baptistanak
ydeÿeeÿglen / mennÿeknek orzaga
eróth veezen .. es erówel veezyk
meg ewtet . ( thwdnÿa ÿllyk / az
zent penitencianak tartasawal .
Ezek leenek azert / az zentsseeges
newek . kÿk ez wÿlagrol mÿn
dden homalÿos setetsseeget el ÿ
-zeenek / ezek leenek az nemes
bÿzonsagok<.>hamÿssagnaal kÿl
kÿl az reeghÿ ooh terweennek
es peldazando aldozathnak . vee
ghet veteenek / es wÿ tórween
-nek Idwesseeges fondamentom
ot leelenek / kÿról zent paal a
postol emlekózÿk elsew Corintombelÿeknek
ÿrt leweleenek nÿolchad rezeben //
Senkÿ eegÿeb fondamentomot
az zent hÿtnek es Idwesseegn-
ek nem vethet : annaal a'kÿ
vettetőt : kÿ az wr Iesus : kÿról
zent peter apostol meg wg̋ mond
Apostolok ÿarasarol valo kenynek viij . rezeben
Nÿnchen eghnek alatta eegÿeb n-
ew kÿben lehessen az Idwesseeg .
Dÿchóseeghes zent Ianosrol mÿt
mongÿwnk ? Doctoroknak mon-
dasok zerent . Ez zent Ianos . ew
nagÿ meltossaganak okaert . kÿ
lencz . tÿztólendew newezettel .
Elezer . neweztetÿk . proffetanak .
es mÿnden proffetaknaal nagÿob
proffeta .. Erról wgÿ mond Aran
zaÿw zent Ianos / proffetahoz ÿllik
wr istentewl tÿztót vennÿ . Nem
de proffetahoz ÿllÿk ee ? Istennek
kereztsseeget zolgaltatnÿ . Profetahoz
ÿllÿk . hogÿ isten ew rola proffeta-
llÿon

{346b}
Az reeghÿ zent Proffetaak . mÿnd
proffetaltanak Cristus Iesusrol . ew
rolok kedeeg Senkÿ nem proffetalt
Zent Ianos kedeeglen nem chak
proffetalt Cristus Iesusrol . De meeg
az reeghÿ proffetaak ees proffet
altanak Ianosrol ; Az reeghÿ pro
ffetaak . mÿnd nÿaÿan wr istennek
ÿghe''et hordoztaak es zoltaak . Ia-
nos kedeeg . wgÿan isten ÿghe''en-
ek . zawa . es zengheese / Menee
wel azert az zenghees kózelben
vagÿon az ÿgheehez . honnen az
zolas predicallas . Annewal Ianos
kózelben vagÿon wr Iesushoz .. De
maga meeg sem Cristus /-
Masodzor neweztetÿk . wólegheen
nek . az az . Cristusnak kózel valo ba
rattÿa : kÿ meg ÿsmertetÿk . wr Ie
sus Cristusnak sokzor valo ÿewee
seból . Ianoshoz . mÿnt zerelmes ba
rat ew barattÿahoz / Elezer bÿzon
sagh az zent ewangeliom / Mÿkoron
Az gÿenghesseeges zeplótelen zÿz
maria . meent vona meg latog
athnÿ . ew rokonsagat . ersebetet
zent Ianos meheeben leween . iste
nÿ malaztbol . ottan meg ÿsmeree
az ew teremteÿeenek oda yewe
-telÿk : ( mÿkent ayo''tatos doctorok
zolnak rola // ottan . ÿndwlatot teen
nagÿ eremmel . ffel kelwen ew
fekewó helÿeeból . tÿztesseegnek oka-
-ert : kÿeert nagÿ sok Aÿandekokat
eerdemlÿe . az ew zerelmes barattÿa
twl Cristus Iesustwl : kÿkról towa
bad nÿlwabban zollÿwnk / Wg̋
olwassok esmeg . az zent ewange
-liomba zent Mathe<.> ÿrtta megh
kenÿweenek harmad rezeeben .
hogÿ mÿkoron . wr Iesus Cristus
meent vona . zent Ianoshoz : az ke
reztsseegnek ffel veeteleert : Mon-
da evnekÿ Ianos . Wram enne
kem tetw̋led kel kereztsseeget vennē

{347a}
Te kedeeg en hozÿam ÿewz / felele
ottan iesus mondwan : Maar haad
wgÿan ÿo hÿwem . mert ÿgÿen
ÿllÿk mÿnekewnk mÿndden ÿgass
-agot be tellÿeseÿtenewnk / ha ez
ÿgheeket ÿol ezewnkbe veezÿek /.
vala mÿ egÿmashoz való ÿgÿene
-sseeget erthetewnk ew benne / zent
ÿgassagnak wtan . Towabbaa . w
gÿan ezenkeppen veelhettÿek hogÿ
mÿglen zent Ianos baptista az
pwztaban predicallot . lakozot es
kereztólth . sokzor kÿwe nÿomototh
ew hozÿaa wrwnk Iesus xp̄us
chak ennenmaga . zolwan bezeel-
ween egÿmassal . mÿnt ÿo barath
barattÿawal . emberÿ nemnet Id
wesseegheeról es meg valthsagarol
Annak okaert mondatÿk kereztóló
Ianos Cristusnak barattÿanak .
Harmadzor neweztetÿk . zewethnek
nek : mert mÿkeppen az eggew ze
wethneket ffel teeween az magas
gÿerttʼʼatartora . mÿndennek zolgaltat
wÿlagossagot / es ennen maga lassan
lassan alab zaal . es kÿsseb leezen
Azonkeppen zent Ianos ees . az ew
ÿo es eert . tekeelletes eeleteenek
mÿatta mÿndennek ÿo peldaat
zolgaltat vala . es <..> meneewel
tewb zentsseeges ÿozagokat teezen
vala . anneewal ennen magaat m
-eg alazza vala .. twdwan azt hog̋
az zent Alazatossaag mÿnd ÿozag
-nak meg órÿzóÿe . kÿról wg̋ m
-ond Aranzaÿw zent Ianos / zent
Ianos baptistanak ez wÿlagon va
lo nÿaÿas eelete / olÿ zeplótelen
vala . hogÿ mÿndeneknek eeleteet
bÿnessee teezÿ vala .. Mÿnt ha kÿ
egÿ feeÿeer rwhaat . lathna . es vet
nee / az hoonak feÿeersseeghehez :
lathnaa haat fertelmes es nem ha
sonlatos az hoonak feÿeersseeghehez
Azonkeppen mÿnden zenthnek eelete

{347b}
Zeplósnek lattatÿk vala zent Ianosnak
zentsseeghes eeleteehez :-
Neegÿedzer . neweztetÿk . Angÿalnak
Ennek ÿeles bÿzonsagaat talallÿok
ennen magaat Atÿa mÿndenhato
wr istent / kÿ wgÿ mond . Malach
ÿas proffetanak zaÿa atal kenÿ-
weenek masod reezeeben / wgÿ m
ÿnt az ew zent Iesus ffÿanak zolw
an /. ÿme el kÿldem az en angÿa
lomat . kÿ meg zerzÿ az te wtadat
te eletted . az az predicalwan es
kereztólween / Doctoroknak monda
sok zerent ÿollehet Ianos termeezet
zerent halando ember vala es nē
angÿal . De mondatÿk angÿalnak
kówetseeg zerent / az az tÿzthnek m
eltossagaeert / Towabbaa Afÿw wr
istent : zent Mathe ewangelista ÿrtta
meg . kenÿweenek tÿzed reezeben
hol ott ffellÿeb emelee mÿndden
embereknel . meltossaggal . mond-
wan . Azzonÿallat magzatÿnak
kózótte nem tamadot nagÿob Ianos
baptistanaal . Zent lelektewl meg
azonkeppen : proffetalwan . az ew
attÿanak zakarÿasnak zaÿa atal .
monda . Oh gÿermek hÿwattatol
te az felsseeges istennek proffeta-
ÿanak kÿwalthkeppen . Towabbaa
az zent Angÿaloktwl ees . zent lu-
cach ÿrtta meg kenÿweenek elssew
reezeeben ; mert bÿzonÿawal nag̋
leezen wr istennek elette Gabriel
Archangÿalnak zawa ::-
Ewtódzór neweztetÿk zozathnak .
kÿról . alkolmassaggal teen bÿzonsa
got eennen magarol . az zent episto
lanak es ewangeliomnak ertel-
me zerent . mondwan . En az pwz-
taban keÿaÿto zoo vagÿok / Mert
mÿndden proffetaknaal nÿlwab
ban zoola .. wr istennek ez wÿla
gra zÿletet ÿgheÿeeról az az wr

{348a}

[[]]

{348b}

[[]]

{349a}

[[]]

{349b}

[[]]

{350a}

[[]]

{350b}

[[]]

{351a}

[[]]

{351b}

[[]]

{352a}

[[]]

{352b}

[[]]

{353a}

[[]]

{353b}

[[]]

{354a}

[[]]

{354b}

[[]]

{355a}
Zent Ianos . es Pal
Martÿrokrol .
Ez maÿ zenth Innepnek zent Episto
laÿaat ÿrtta meg bólch ecclesiastici
Quadragesimo quarto Capitulo ; eeg
gÿk kenÿweenek Negÿenwen n-
eegÿed reezeeben .. es olwastathnak
ez maÿ zent martÿroknak tÿztesse
ghekre . kÿben kÿwe ÿelentÿ az bólch
zent leleknek ÿhleseeból . mÿne
-mew nemes zent Aÿandekokkal
Aÿandekozÿa . wr isten az ew zer
-etew hÿweÿt /. mÿnd ez wÿlag
on valo eeletekben . mÿnd halal
oknak wtanna . mÿnd nemzettról
nemzettre // kÿk az ew wtan ÿartak
es az ew zent parancholattÿaat
tarttÿaak // kÿk kózzól ÿelessek va
lanak ez keth zent Martÿr . Ianos
paal .. mÿkeent az ew zent eeletók
-nek folÿasaban . ÿobban megh h
-allÿok : Az zent Epistolanak az-
eert bótewzerent valo magÿarsa
ga ezenkeppen vagÿon
EZek ÿrgalmass
aghnak neepeÿ
kÿknek ÿgassa
gok ffelechegót
nem vóttenek
ew magzattÿokkal meg m-
arad az ew ÿawok : zent óró
kseegh az ew onokaÿok : Es
wr istennek zerzeesÿben all
ot meg az ew maradekok
Annak okaert / az ew ffÿaÿ m
ÿnd órókkee meg maradnak
Az ew nemzetsseegók es ew
dÿchóseegók soha el nem ha-

{355b}
gÿattatÿk : Az ew testók bekess
eegben temettetot el :. es az ew
newók eel mÿnd erekkee . Az
ew bólchesseegóket bezeellÿk
mÿndden neepek : es ew dÿch
eerettÿóket . hÿrdetÿ zentókn
ek mÿnden gÿewlekózetÿ .-
Zent Ewangeliom
Ez maÿ zent ewangeliomot ÿrtta m
egh zent Lucach kenÿweenek tÿzen
kettód rezeeben // es bőtew zerent valo
magÿarssaga ezenkeppen vannak :
AZ ÿdóben mon-
da iesus ew ta-
noÿthwanÿn-
-ak ; oÿ''atok m
agatok az zer
zetes sÿdoknak
kowazÿoktwl : kÿ mondatÿk
keepwtalasnak / Mert semÿ
nÿnch olÿ tÿtkon . hog̋ kÿ n
em ÿelentesseek : Sem el enÿez
tethween . hogÿ meg ne twdas
seek // Mert vala mÿt seteeth
ben mondottatok : vÿlagossa
gban mondathnak // es vala
mÿth ffÿl heegÿen zoltatok tÿ
hazatokban . azt a'' haaz heean
predicallÿaak : Mondom az
eert tÿnektek en baratÿmn
ak . ne rettennÿetek megh a
zoktwl . kÿk megh ólÿk a'' tes
teth . es annak wtanna nē
leezen mÿt teennÿók / ÿm m
egh ÿelentóm azeert tÿnektek
kÿt feellÿetek : Azth feellÿeetek

{356a}
Kÿ mÿnek wtanna megh ó
lend . hatalma vagÿon az ór
ok tÿzre vethnÿ : wgÿ mon
dok tÿnektek azt fellÿeetek
Nem de ewt verebek veetet
-hetnek ee egÿ markaleton
kÿk kózzól egy ees nÿnch
en el felettetween wr isten
nek elette / Azonkeppen az
tÿ feÿeteknek ees haÿzala
mÿnd meg vannak zaml
altathwan . Ne akarÿatok
azeert feelnÿ . mert sok vere
beknel ÿobbak vattok tÿ . M
ondom kedeeg tÿnektek m
ÿnden vala kÿ enghem va
-lland embereknek elette . em
-bernek ffÿa ees vallÿa ew-
tet . wr isten angÿalÿnak
elette :-
Idwezóÿtenk Iesus Cristusban . Zerel
mes Atÿamffÿaÿ : ÿmaran ez zent
ewangeliomnak magÿarazattÿa
wtan keel meg lathnwnk . Az dÿ
chóseeges zent Martÿroknak zent
-seeges eeletóketh es meltosagus
halalokat / kÿt wr isten zent ffÿa
nak zerelmeert / eremesth zenwe
deenek / Azeert Azon ÿdóben . mÿ
koron Idwezóÿtenk Iesusnak zÿlete
-se wtan ÿrnanak harom zaaz
hathwan neegÿ eztendóben / Ez
zent Ianos es paal : valanak Con
-stantinos Chazaar leanÿanak zÿz
zent Constancÿanak tÿzt tartoÿ . es
ew wdwaraban elsók / Azon
ÿdóben / kedeeg . mÿeert Az zÿttÿa
belÿek . Dacÿat es Tracÿat . erów
-el . el akarnaak veennÿe : es ew
bÿrtokok alaa haÿtanÿ : hÿrók le
ween

{356b}
Benne az Romaÿaknak . Adaak
az sereghót egÿ Gallÿcanus newó
herczegnek . az zÿttÿa belÿek ellen
Ez feÿedelem kedeeg keerÿ vala az
ew nÿereseeghenek ÿwtalmaeert
hogÿ az zÿz Constancia leant ne
kÿ adnaak . felesseegw̋l / ees ez kee
relmeesben vele valanak mÿnd az
Romaÿ dwsok ees : Azt lathwan
az zÿznek ew attÿa . felette zomorko
dÿk vala raÿtta / twdwan azt hog̋
az ew leanÿa kerezttÿen vona . es
zÿz zent Agnus Azzonnak peldaÿa
zerent zÿzesseeget fogadot vona wr
istennek / es az okaert kÿnnÿeb vona
meg ólethnÿ honnem akarattÿaat
el valtoztatnÿ / Az zent zÿz Azth
halwan / wr istennek ayanlaa
ennen magaat . es tanachot ada az
ew attÿanak . hogÿ ÿeǵezÿe nekÿ
mÿkoron bekeewel meg terend a''
hadbol .. De wgÿ hogÿ az ew keth
zÿz leanÿt kÿk az eleeb . valo fele
seeghetw̋l vonanak : hozÿaa hoznaa
laknÿ . Es az keth tÿzt tarto vÿtezó
keth . nagÿob órÿzeteert . wdwarabol vele el
bochatanaa . Az okossagot kedeegh
zent Constancia azeert mongÿa
vala . hogÿ ewket ees wr Iesus
Cristus hÿtÿre haÿthatnaa . mÿnd
attÿokkal / Mÿkoron az dologh mÿ
ndeneknek kellemetes lett vona /
kele ffel Gallicanus herczeg . nagÿ
sereggel : vele lewen zent Ianos es
paal . es mÿkoron ÿtkóznÿ akarna
nak az zÿttÿa belÿekkel .. meg gÿóz
teteek . Az Gallicanus herczeg es
fwtha Tracÿaban / es mÿkoron keth
seegben esót vona . Eleÿben alla
naak . Zent Ianos es paal . monda-
nak ewnekÿ / Teegÿ fogadasth az
meenÿbelÿ ÿgaz istennek es ÿob
nÿereseeggel ÿarz honnem ekkedÿg

{357a}

[[]]

{357b}

[[]]

{358a}

[[]]

{358b}

[[]]

{359a}

[[]]

{359b}
Zent Leo papanak
Innepeeról :-

{360a}
Bodogssagus : Zent Leo Papanak eeleteet /
zemw̋nk eleÿben hozwan / Azt olwas
-sok Azzonÿwnk zÿz marianak sok ch
oda teetelÿ kózót . Mÿkoron ez zenth
leo papa : Romaban . nagÿ bodog anÿa
egÿhazanaal . hosweet napÿan . zenth
mÿseet zolgalna . Es az hÿw̋ kereztt
ÿenek mÿnd egÿmas wtan Istennek
zent testeet venneek hozÿaÿok / es ee
ggÿk az azzonÿallatok kózzól . meg apol-
ta vona kezeet // Ottan nagÿ eróss .
testÿ ÿndwlat eseek ew reaa . De
mÿkoron az bodog ÿsten embere . azt
latta vona . ottan nagÿ bozzw allo
keppen tamada ewmaganak ellene
es tÿtok hazaban be menween . az
<.> meelÿ kez ewtet meg tantoroÿtotta
vala .. Az zent ewangeliombelÿ re
gula zerent el vagaa kezeet : es el
hagÿoytaa tewle : Azonkózbe nagÿ
zendw̋lees tamada . az kóz neep kózót
mÿ okaeert Az zenthseeges feÿedelem
mÿseet nem mondana . Azt halwan
zent leo papa . ottan Azzonÿwnk
zÿz anÿa mariahoz folÿameek . es ew
felsseegheenek akarattÿara aÿanlaa
ennen magaat ; ÿme chodalatos kegÿel
-mes vota ez eedes azzonÿwnk maria
nak . Azonnal az ew hÿw zolgayanak
meg allapeek elette . es ennen zenth
seeges kezeÿwel ÿlletween kezet ada
ewnekÿ . meg vÿgazalwan ewtet . pa
ranchola ees ewnekÿ . hogÿ ffel ÿar
rwlna . es az ew zent Iesus ffÿanak
mÿseet zolgalna : Zent leo papa ked-
eeg anne ÿorol halakat adwan
mÿnd vota keppen predicallaa
az hÿw kerezttÿeneknek . mÿnt ÿart
vona . mwtogathwan ewnekÿk Azzo
nÿnk zÿz mariatwl veett kezeth .
Annak wtanna . Calcedonium belÿ
Conciliomot meg tolgaltathwan . egÿ
ÿeles dolgot azt zerzee hogÿ az zent
zÿzeseegnek eeleteeben eló zÿzek ew
feÿóketh bel fedezneek . Masodot /
hogÿ Az zÿz maria / Istennek annÿa
nak hywattathneek .. Azon ÿdóben
kedeeg Atÿla keralʼ olaz orzagoth

{360b}
Dwllÿa vala . Akarwaan hatalma
Alaa foglalnÿ / zent leo papa ffel kele
es meene . zent peter zent paal apo-
stoloknak egÿhazaban . es . ott harom
ee nappaa ÿmatkozwan / monda ann
ak wtanna ew hozÿaa tartozoknak
ha kÿ enghem akar kówethnÿ kówessen
Mÿkoron . azert Atÿla keralhoz ment
vona .. Az ÿambor feyedelem mÿnt
az zent Iambor papaat lataa / ottan
le zalla lowarol es labahoz eseek
mondwan . keer zent atyam vala
mÿt twtz keernÿ . kÿ ottan azt keree
hogÿ olaz orzagbol kÿ menne es az
foglÿokat el bochattathnaa ; Es mÿko
ron feddeneenek ew reea az wrak
es vele valo vÿtezók / mÿeert gÿóz
tethneek meg eellyen hatalmas wr
feyedelem egÿ papnak mÿatta / fele
le / ÿoot gondolttam en mÿnd tÿnek
tek mÿnd ennekem / Mert lateek en
az ew ÿogÿaafelewl egÿ eróss vÿtezt
mezeÿtelen tórth tarthwan . es mond-
wan ennekem ; ha az ew kereeseen-
ek nem enghedendez : mÿnd te hozÿad
tartozowal el kel vezned / Annak o
-kaert haggÿok bekeseeggel ewketh
honne mÿnd elvezÿewnk ;:-
Zent leo papa ÿra esmeg egÿ lewe
let Constantinapolʼ belÿ erethnókók
ellen . es az lewelet tewee zent peter
apostolnak koporssoÿara hogÿ a mÿ
hamÿssag vona benne ÿrwa . meg
ÿgazoÿtanaa / mondwan / dÿchósee
ges zent atÿam vala mÿt emberÿ
gÿarlosaagbol ez ÿrt lewelben teew-
ólgóttem . te ÿgazohad meg . kÿnek
az aldot wr Iesus cristus . hatta an
ÿa zent egÿhazat otalmaznÿ / es m
ÿkoron aÿo''tatos beÿtóket es ÿmacha
gokat tett vona . Nekÿ ÿeleneek zēt
peter . monda . meg olwaztam es m-
eg ÿgazoÿtottam : Annak wtanna
esmeg nagÿ byzodalommal negÿwen
napÿg beytelween es ÿmathkozwan
keree zent peter . apostolt hogÿ nÿer
nee bÿneÿnek bochanattÿaat / Nekÿ

{361a}
Ÿeleneek Zent Peter / es monda ken
erghóttem eeretted wr ÿstennek / es
mÿnden bÿneÿdet meg bochatta ./
De ÿmez egÿ dologban ÿol megh
lassad magadat . ha mÿkoron vala
kyre te kezeÿdet vetód ; awagÿ ÿol
awagÿ gonozwl .. mert zamot kel
rola adnod wr istennek elette // Azt
halwan zent leo papa nagÿ hala
kath ada raÿtta wr istennek . Es
zent peter apostolnak ;/ kÿnek . nag̋
sok ÿo teetelnek wtanna . halala
leen azon ÿdóben mÿkoron Cristus
zÿletetÿnek wtanna ÿrnanak . Neeg̋
zaaz eztendóben // kÿnek zent erdem
eenek mÿatta engheggÿen mÿnekw̋
nk ees wr isten malaztot . mÿ eeletek
be . es halalwnknak wtanna az
erek dÿchóseeget erekkẃl erekkee Am̄
Dÿchó̗seghes Zent peter
es zent pal Apostolo
knak Innepekró̗l :-
Ez maÿ zent Innepnek zent epistola
ÿaat ÿrtta meg . zent Lucach . Apos-
toloknak ÿarasokrol valo ÿrt lewe
leenek tÿzen kettód rezeeben .. kÿnek
elótte emlekózÿk arrol . mÿkeppen zēt
paal / es zent Borbas /. apostolok predic
alwan Anthÿochÿaban nagÿ sokakat
haÿtanak az zent hÿttre . wgÿ hogÿ m
ynt zent lÿraÿ Miklos doctor mong̋a
Az hÿwek kÿk annak elette kóz hÿrrel
tanoÿthwanÿoknak mondathnak vala
Az ÿdótw̋l foghwa neweztethneenek
kerezttÿeneknek : Az Ierwsalembelÿ
zent Apostolok es hÿw kerezttÿenek m
ÿeert meg foztattanak vala mÿnden
ÿozagoktwl es morhaÿoktwl . nagÿ zegh
eensegben eelnek vala ; Annak okaert
zent paal es zent Borbas . az w̋ÿonnan
valo kerezttÿenektw̋l keereghethnek va-
la alamÿsnaat ewnekÿk : es Ierwsale
mbe vÿween nekÿk orzogattÿaak va
la / azert hogÿ ezek ezenkeppen leennee
-nek : kówethkózÿk ez maÿ zent Epistola

{361b}
Epistola
KIlde el herodes kÿr-
alʼʼ erósseeghót hogÿ
hogy meg gÿettre
neenek nekyketh
anÿazent egÿhazba
Megh ólee azeert Iacabot Ian-
osnak attÿaffÿat tórrel ; Lath
wan hogÿ keellemetes volna
az sÿdo nepnek hagÿaa hogÿ
meg fognaak . peterth ees / Vala
nak kedeeg hosweethnak ÿnnepÿben
kÿt mÿkoron megh fogatot vo
na vettetee a'' temleczben . adw
an neegÿzer valo neegÿ vÿtezó
knek ó̗rÿzettre : akarwan hosw
eeth el mwlwa kÿ hoznÿ az sydo
neepnek ; Peter azeert tartath
wan a'' temleczbe . zenetlen valo
ÿmachaag leezen vala ew erette
anÿa zent egÿhaztwl wr istenhez
Mÿkoron azert kÿ hozando vona
ewtet herodes azon eeÿel : vala
peter nÿwgodwan keth vÿtezók
kózót keth lanczokkal meg kót-
ó̗ztethween : es az vÿgÿazok az
aÿtho elót órÿzween az temlecz
ó̗t : Es yme wr istennek ang̋a
la megh alla es vÿlagossagot
teen az hazban : es meg ÿtóghe
thween peternek oldalaat ffel
kóltee ewtet mondwan . Kel ffel
hamar : es ottan el hwllanak
az lanczok ew kezeÿró̗l : Monda
esmeg az angÿal ewnekÿ : ówe-
dózz'el be es vond ffel te labad be
lÿt : es wgÿ teegÿ : esmeg monda
az angÿal : takaroÿch hozÿaad te
rwhadat es kówess enghemeth .

{362a}
Es kÿ menwen kówetÿ vala ew
-tet / es nem twggÿa vala . mert
bÿzon vona . ky az zent angÿal
twl leezen vala .. ew kedeeg la
tasth aloÿt vala lathnÿ . Atal
nÿomothwan kedeeg az elsew
es masod rend órÿzókón . ÿw
tanak az was kapwra : kÿ vÿz
-ón a'' varasra kÿ zabadon me
gh nÿttateek ewnekÿk / es kÿ
menween . egÿ wchaat kÿ ha
ladanak . es azonnal es tawo
zeek az zent angÿal ew tewle
Es peter ennen magahoz terw
een monda / Mast twdom bÿ
zonnÿal . mert bochatta wr is
ten ew angÿalaat .. es ky zaba
doÿtot enghemet herodesnek
kezeeból es az sÿdo neepeknek
mÿnden warasokbol :-
Ez maÿ zent Epistolanak nÿlwab
ban valo ertelmeere / ÿllÿk meg
keresnewnk zent ÿras zereeben . kÿ
choda lett leegÿen ez herodes kÿr
aalʼ / kÿ zent peteren eellÿen nÿo
morwsagot Akart tennÿ : mÿkeppē
Lÿray Miklos doctor mongÿa ha
rom reend belÿ herodeseket talalw
nk az reeghÿ Cronicaban / Elsew
mondatÿk . Az nagÿ Askalonÿta
herodes kÿral / kynek attÿa Idume
-us pogansagbol . vala .. es bÿrÿa
vala Sÿdosagbelÿ kÿralsagot Az
Romaÿaktwl / Ennek ÿdeÿben zÿ
leteek A mÿ eedes wrwnk Iesus
Cristus ez wÿlagra / mert ÿmaran
bel tólt vala . az zent Iacob patt
-riarchanak ÿewendó mondasa .
kÿ meg wagÿon ÿrwan . Moÿ-
ses elssew kenweenek Negÿwen
kÿlenczed reezeeben . Mÿkoron Ia
cob pattriarcha halalanak ÿdeÿn
az teeb ffyaÿ kózót Iudasth meg

{362b}
Aldanaa ew Atÿaÿ Aldomasa-
wal / teeb bezeedÿ kó̗zót monda .
Non aufferetur sceptrum de Iuda
et dux de femore eius / Donec veniat
qui mittendus est : scilicet . Messias adeo
patre . Et ipse erit expectacio gencium
Meelʼ ygheeknek ellÿen magÿa
razattÿok vagÿon / kÿ nem veete
tÿk Iudanak nemzeteeból az bÿ
rodalom / es az vezerlő feÿedelem
ew eehabol / mÿg nem el ÿew
az kÿ el bochatando . az az a'' Mess-
ÿas . Cristus wr .. Atÿa mÿnden
hato wr istentewl / es ew leezen az
ÿdeghen nemzethnek varaasa / ÿme azert
bel tólt vala ez proffetalaas . mert ÿde
ghen nemzet bÿroskodÿk vala Sÿdo
saghban . azert ees . Cristus Iesusnak
zÿkseeg leen el ÿewnÿ / Ezen herodes
óletee meg az Apro zentóketh . Cristus za
maban kÿt be ÿrt zent Mathe ew
angelista . kenweenek masod rezeeben .
Masod herodesth talalwnk kÿnek
Antipas vala newe / Ez vagataa nÿa
kaath kereztóló zent Ianosnak : az
ÿgaz mondasaeerth . Harmad herodes
kÿ hÿwattatÿk vala Agrÿppanak
ez herodes ÿollehet eleÿn ÿghen zegh-
en̋ vala . De az ew emberssegheerth
ffel veeteteek Az Romaÿ feÿedelmek
tewl tÿztósseegre . es helhezteteek az
Sÿdosagbelÿ kÿralssagban / Es mÿko
ron oda ÿewt vona nagÿ tÿztósseeg
gel be fogattateek : Annak okaeerth
ees hogÿ chak nagÿobban tÿztóltet
neek es zerettethneek . az tÿzthben
Az Sÿdo neepnek keerelmeeseere óle
tee meg . zent Iacabot . zent Ianos
Attÿaffÿaat / hogÿ kedeeg azt latta
vona . mert kellemetes vona az Sÿ
do neepnek . meg bÿzakodeek raÿtta
es meg fogataa zent petert ees .
Az zandekkal hogÿ egÿ maas wtan
mÿnd meg ólethnee az zent apostolo
kath . es az ew byrosaga anneewal
ÿnkab meg eróssódneek / De meg
chalateek ennen magaban az alnok
sagnak hatalmassaga / mert ÿrwan
wagÿon hogÿ nÿnchen sem erósseegh

{363a}
Semÿ hatalmassaag . Nÿnchen semÿ
okossaag . semÿ bólchesseeg : wr ÿsten
-nek ellene .. Annak okaert ees zent
peter . mÿkoron mÿnd ez eellÿen dol-
gokat . Alomnak . es ÿstenÿ latasnak
Aloÿtana / Weegre vewee ezeeben
magaat / mert bÿzon dolog vona
kÿk Istennek akarattÿabol . az zent
angÿaltwl leenek ; kÿkból lelkÿ
nemes tanwsaag adatÿk . hogÿ a
zonkeppen . vala kÿ az wr istenben
vetÿ remeenseegeet . Soha veegre
az wr isten . ew / hÿw̋ zolgalyt el
nem haggÿa veznÿ .:-
Ewangeliom :-
Ez maÿ zent ewangeliomot ÿrtta
meg zent Mathe ewangelista . ken
weenek tÿzen hatod reezeeben . es
leen eredety azon ÿdóben mÿkoron
ÿrnanak Cristus zÿletetÿnek wtan
na harmÿncz keth eztendóben / es
zent Iacab Apostol napnak wtanna
ewtód napon ; Ez zent ewangeliom
nak elette wgÿ monda Iesus az
ew zent tanoÿthwanÿnak . oÿÿa
tok magatokat Az zerzetes Sÿdok
nak es Saduceosoknak kowazzok
twl / meelʼʼ bezeedet az zent aposto-
lok azon . elezer nem erteek meeg
Aloÿttÿaak vala mert arrol mon
danaa : hogÿ kÿnÿeret nem vótten
ek vona ;. De sok bezeednek wta
nna megh erteek mert nem a'' bÿneseknek ko
wazzokrol zoolt vona ewnekÿk
hanem / gonoz twdomannak es kó
wethseegnek el tawoztatasarol
az az hogÿ hamÿs tanwsaghnak
mÿatta meg ne chalathnanak .
Annak wtanna hogÿ ezeket meg
mondotta vona ewnekÿk / kele ffel
onnan a' herról / es el eredween
meene el az tengher melle Cesare
aban . ffÿlep kÿralnak varasaban .
kÿnek reeghÿ ydóben lachÿs vala
newe . De ffÿlep kÿral wÿonnan

{363b}
Meg ÿltethween A'' varasth . newezee
az ennen neween / es Romaÿ thÿ
berius chazarnak neween / tÿztósseeg
nek okaert . mÿeert ew atta vala
ffÿlepnek az kÿralssagot / Azeerth
eet ez helÿen zolwan wrwnk
Iesus Az ew zent apostolÿnak . m
ondaa ez maÿ zent ewangeliomot
AZ ÿdó̗ben . ÿewe
Iesus Cesareab
-an ffÿlep kÿral
<nak>warasanak
tartomanÿban
es meg kerdee
ew tanoythwanÿt mondwan
kÿt / mondnak emberek / ember<.>
nek ffÿanak leennÿ : Es ottan
mondanak .. Nemeellÿek kerez-
tólew Ianost . Nemeellÿek kede-
eg ÿllÿest / es Nemellÿek Iere-
mÿast . Awagÿ az reeghÿ proffe
tak kózzól eeggÿet /.. Monda
esmeg ewnekÿk Iesus : Tÿ ked
eegh kÿnek mondotok leennÿ
enghemet / Felelween sÿmon
peter monda . Te vagÿ a'' cris
tus eeló istennek ffÿa : felel-
ween ottan Iesus ees monda
ewnekÿ : Bodogh wagÿ sÿm
-on enghedelmesseegnek ffÿa
Mert . testh es weer . ezt teeneked meg
nem ÿelentette . De az en at
ÿam kÿ menÿben vagÿon
En ees mondom teeneked
merth te wagÿ a'' peter : es
ezen erósseegón eppóÿtóm
ffel az en egÿhazamath

{364a}
Es pokolnak kapwÿ nem h
atalmazhatnak ew ellene
Es teeneked adom mennÿ
eknek orzaganak kwcchaÿt
es vala kÿt meg kótózendez
fóldewn . meg kótózween le
zen mennÿekben ees . Es va
la kÿt meg oldozandaz'' fóld
dewn . meg oldozwan leezen
mennyekben ees :-
Az aldot Idwezóÿtew wr Iesus C
ristusban tÿztólendew es zerelmes
Atÿamffÿaÿ . Ez zent ewangeliom
nak ertelmeeból : ezen zent ÿnnep
nek meltossaga mellee . kel mÿne
kw̋nk meg lathnwnk ez dÿchó
seeges zent peter Apostolnak eló
zer . Anÿa zent egÿhazban valo
nagÿ meeltosagaat es hatalmas
feyedelemssegeet / ÿozagus ereÿt es
zenthseegeet / kÿkról nÿlwan valo
bÿzonsagot teezen : Romaÿ zent zek .
kezenseeges kerezttÿen anÿa zent eg̋
haaz es az torween kewn / kÿnek ha
kÿ ellene allana es mondana .
keez hÿttw̋l zakadottnak . ÿteeltet
neek ; es erekkee karhozneek .
De mÿnek elette ez maÿ nagÿ
meltossagrol vala mÿt zolanaank
wr Istennek zent malazttÿa mÿ
-ath . keel bezedw̋nknek eleÿn m-
-eg . lathnw̋nk Doctoroknak mon
dasok zerent . mÿnemew magÿara
zattÿa vagÿon Az peternek . Es
mÿ oka leen hogÿ ewtet . az aldot
Cristus Iesus . peternek newezee
mÿkoron Az zent Apostoloknak fe
ÿenkeed wÿonnan newet vetee
kÿnek mÿnd twlaÿdonsaga ze
rent . kÿt nÿlwabban be ÿrth
zent zent Mathe ewangelista ke
nweenek tÿzed reezeben ; zent pe
ternek kedeeg annak elette Sÿmon

{364b}
Vala newe . De wr Iesus newezee
peternek ; De hogÿ ÿobban megh
erchek . harom newe leen ewnekÿ
Elezer . deakÿ nÿelwón . Sÿmon bar
yona ; Ceffas .. petrus ; kÿk ezen
keeppen magÿaraztathnak . Sÿmon
enghedelmes . awagÿ zomorwsaag
tawoztato .. Barÿona galambnak
ffÿa / Mert . leen enghedelmes az
hÿwatalnak ÿdeÿn / mÿkoron . Cristus
az halazo haÿochkabol hÿwaa az
apostolssagra : es ottan el hagÿaa
a'mÿ kewes morhackhaÿa vala ./
Towabbaa mondateek zomorwsag
tawozto . kÿ bel teleek ewbenne
mÿkoron az ew eedes mestereet m
eg tagatta vona . nagÿ kereserwseeg
gel meg sÿrataa bÿneet / Galamb
ffÿa ees leen ; mert mÿg eele nag̋
eggÿegÿw̋seeggel zolgala wr istennek
Masod newe vala : Ceffas . az az
Capitan / ffew / kewzÿkla . es feddó
zaÿw / ffew Capitan leen : az felelet
ben / mÿkoron mÿndennek zemeel-
ÿeben felele Cristusnak kerdeseere
zent . Mathe ÿrtta meg . kenÿwee
nek . xvj rezeeben . Te wagÿ a'' cristꝰ
eeló istennek ffÿa / kewzÿkla ew
nagÿ eróss hÿtÿnek okaeerth . feddó
zayw . ew predicallasanak batorssa
gos voltaeerth
Harmad newe vala . peter . az az
meg ÿsmeró . mezeÿt labw es meg
feÿtew / Meg ÿsmeró leen . mert
meg ÿsmeree mÿndennek elette
Cristusnak ew Istenseegeet : Azerth
ees mondaa . te vagÿ a'' Cristus :/
Mezeÿt labw : mert az ew kewansa
ganak labaÿt meg mezeytelenóÿtee
mÿndden ez vÿlagÿ halalos . es meg
holt dolgokból / mÿkoron azt mondaa .
zent Mathe ÿrtta meg kenÿweenek
tÿzen kÿlenczed rezeeben . ÿme mÿn
dent el hattwnk mÿ az te bezeedódre

{365a}
Bÿneÿnkbol wr Istentewl vett oldo
zathnak kwlcchawal / Ez leen azert
Az nagÿ hatalmas meltossag . es fe
ÿedelemsseeg . kÿnek mÿndennek keel
enghednÿ : kÿról wgÿ vagÿon meg
ÿrwan az ooh tórween kenÿben . ha kÿ nē
enghedend az feÿedelemnek : halalnak
halalaawal hallÿon / Wgÿan azonke
-ppen ertetÿk Az w̋y tórwenben . ha kÿ
wr papanak nem enghednÿ . kÿt meg
Confirmala wrwnk Iesus . zent lucach
ÿrtta meg kenweenek tÿzed rezeeben
Vala kÿ tÿteket meg wtaal . enghe
met wtaal meg : Zent Gergel doctor
Azont bÿzonÿoÿttÿa az tórween ken̋
nek nÿolczwan eeggÿed rezeeben .
Pogansaghnak bÿneeben eÿtÿ ennen
magaat . vala kÿ . bator kerezttÿennek
vallÿa magaat : Romaÿ zent zeknek
enghedetlen leend .. Oka ez . mert m
ÿnd meennÿeÿ . mynd feldÿ bÿroda
lomnak ÿgaz tórwenÿe zent petern-
ek adatot . Ew nala vagÿon mÿnd
eelethnek . mÿnd halalnak tóre .
Ez eellÿen nagÿ hatalomnak nÿl
wabban valo ertelmeere mÿ tanw
sagwnk mellee . ÿo meg twdnwnk .
mÿnemew hatalmassaghnak kẃcch
-aÿt Adaa Cristus zent peternek .
Az menÿorzagnak meg nÿtasaara
Doctoroknak mondasok zerent : Neegÿ
rend belÿ kwchokat olwaswnk : Elssó
Anÿa zent egÿhazbelÿ hatalmassag
Ezt atta A papÿ meltossagnak : kÿnek
nagÿ sokra vagÿon ereÿ / Elezer
bÿneknek meg bochatasaara . es
meg tartassara ; kÿról . wr Iesus
wgÿ mond . zent Ianos kenweenek
hwzad reezeben ÿrtta meg : Vegÿe
tek zent lelkót . kÿknek meg bocha
tangÿatok bÿneket / meg bochattath
nak ewnekÿk es kÿknek megh
tartangÿatok tarthwan leeznek .
A'' pap Iambor . azert . mÿkoron . megh
halgattÿa a' bÿnesth . ottan meg oldoz
ÿa es meg oldozothnak ÿteelÿ . Nem

{365b}
Gondol azzal vala mÿkeppen Isten
belól oldoztta leegÿen :/ mert anÿa
zent egÿhaz . kówetÿ . Az egÿhazÿ con-
fessornak ÿteeletÿt / kÿnek bÿzonsa
ga az zent ewangeliomba vagÿon
zent Mathe kenweenek nÿolczad re
zeeben . meen el mwtassad teema
gadat papoknak . Masodzor : pwr-
gatoriom tÿzeeból kÿ zabadoÿttÿa . Es
ez vÿlagon valo eeleeg teetelnek
sanÿarwsagara zoroÿttÿa ewteth .
wgÿ hogÿ ha azon eeleg teetelnek
penitenciabelÿ gÿettrelme eleegh
leend . az bÿnekról . pwrgatoriomba
semÿkeppen nem vÿtetÿk / harmad
zor ; mert . Azon Confessor . A bÿnesn
ek eggÿk reezeet penitenciaÿanak
meg enghedy . Cristusnak zemeelÿe
ben / mondwan . wr Isten megh
bochassa . En ees meg oldoztalanak .
erthween . mÿneere hatalma vag
-ÿon reea :/ mÿnt kÿról zent Ianos
kenweenek tÿzen eeggÿed rezeeben
wgÿ vagÿon meg yrwan . Wrwnk
Iesus Cristus lazaart ffel tamaztaa
hallottaÿbol . De annak wtanna
A tanoÿthwanÿok . oldozaak megh .
az halalnak kóteleeból /
Masodzor vagÿon erey az egÿhazÿ
hatalmassagnak : tórween zolgaltatas-
ra . vala kÿt meg atkoznÿ . es kÿ feÿ
teÿ az atokbol ; kÿnek ereÿ vagÿon
mÿkoron mondaa Iesus . vala kÿt
meg kótózendez . es meg oldozandaz .
Ez hatalom olÿ ÿghen feelelmes
hogÿ wgÿ mond rola .. zent Agoston
doctor magÿarazwan . zaaz ewtód
rezeeben ; Es zent Gergel doctor .
wgÿan azont ertti . Akar ÿgazan
akar hamÿssan vessen atkot va
la kÿre az egÿhazy hatalom . ÿ-
gÿenló keppen kótóz : ÿelessen kÿ
vakmeróseegre vetÿ ellene ewma
gaat ; Mert . wgÿ mond aranzaÿw
zent Ianos Nem ember kótóz . De az cristus
kÿ annak tórweeneet kÿ mondotta .

{366a}
Harmadzor ereÿ vagÿon AnÿaZenth
egÿhaznak keencheenek az az bwlch
wÿanak oztogatasaara / mÿkeppen
hallÿok hÿrdethnÿ . mÿnden ÿeles
napokon . De mÿ leegÿen A'' bwl-
chw . es mÿ haznalattÿa ember
nek ÿdwessegeere / Meg magÿaraz
tatÿk doctoroknak ertelmók zerenth .
mondwan : A'' zent bwlchw monda-
tÿk Anÿa zent egÿhaznak . dragalatos
lelkÿ keenche . kÿ fondamentomze-
rent zarmazÿk / az hatalmas . Atÿa
mÿndenhato wr istennek zent ÿr
galmassagabol . Es az ew zent ffya
-nak . wr Iesusnak . orwossagus zent
keennÿanak halalanak es zent ve
re hwllasanak meltossagabol : M
ÿnd az mennÿeÿ dÿchóseeges zentek
nek . eerdemekból ; Es kerezttÿen A
nÿa zent egÿhaznak Istenhóz eeggÿ
esw̋ltetót zerelmetesseegeból : by
neknek . meg engheztelteteeseere . es
az erek karhozattra valo feelelemn
ek . el tawoztatasara ../ Leen kedeeg
oka ez eellÿen nagÿ istenÿ aÿandeko
zasnak : Merth twggÿa az wr isten
kezdettewl foghwa .. Az gÿarlo embe
rÿ nemnek . gonozra valo haÿlasa
saat .. [t]amazt . es seghe[d]elmet zerzee [e]rósseegre . mert
Netaland . mÿnt zent leo pa
pa mongÿa . Nem leelettethneek ch
ak egÿ bÿnes ember ees ez vÿla
-lagon . kÿ meerteek zerent ÿgaz pe
nitenciat tarthana . Es annak okae
rth . mÿnd el vezneenek ; De Az ne
mes . malaztos .. istenÿ Adomannÿal
chak kÿ tÿztan eerdemlye vennÿ
olÿ nagÿot haznaal vele hogÿ m
ÿnd wr istennek haraghÿaat meg
engheztelhetÿ : mÿnd bÿneert erde<.>
mlendew keent meg othattÿa . hog̋
mÿnt kÿ mwlandÿk ottan istenn
ek zent orzagara meegÿen / Ez az-
eert az elsew kwch . kÿt ada zent
peternek wrwnk . Iesus Masod
kwch . mondatÿk zent penitencia
kÿt meg ÿrth zent Mathe ewan
gelista kenweenek harmad rezee
ben .

{366b}
Tarchatok Penitenciat . mert el koz
elghet istennek orzaga . Ez nemes
meltossagus kwcchal . ferkózeenek
be mennÿeknek orzagaban : wrw
nk Iesusnak ÿoghÿara meg fezw̋lt
tÿztólendew tolwaÿ / zent Maria
magdalna : zent peter . zent paal .
Es mÿnd hozÿaÿok hasonlatos bÿ
nesek kezdettw̋l foghwa / Mastan
ees nagÿ sokan . kÿk mÿnd . meg
wtalwan ez wÿlagot zent zerzeth
ben rekeztyk be ennen magokath .
Es ott tarthnak penitenciat . halalÿg
Wgÿ mond rola zent Bernald doʳ
Oh aldot zent penitencia . bÿzonÿa
wal nagy a'' tte hatalmad . ky meg
gÿózód a'' meg gÿózhetetlent . Es meg
kőtózód a'' meg foghatatlant . es vagÿ
az . kÿ mÿndden kótózteket megh
oldoz'' es a' bÿneseknek paradÿ-
chomot meg nÿtod / te vagÿ kÿ a''
erótelen bÿnes kózót es az hatal-
mas Isten kózót erek bekeseegót zer
zez : Harmad kwch mondatyk
ÿgaz twdomnak bólchesseege . Erról
wgÿ vagÿon meg ÿrwan zenth
Ianos latasaarol valo kenÿnek . har
mad rezeeben ; Az bólcheknek nÿel
wók . mennÿeÿ kapwknak monda-
thnak ; Ezenról zent lucach . kenw
eenek tÿzen eeggÿed rezeeben wg̋
mond : dorgalwan . Idwezeÿtenk
az Iras twdo Sÿdokat . Magatok
nak vetteetok az bólchesseegnek
kwcchaat . hogÿ ha kÿk be akarna-
nak meennÿ . azokat sem bochatt
-ÿatok / Ez leen azert az nemes
kwch kÿwel zent peter / predicalw
an . eegÿ napon harom ezer nee
peth . Masod napon ewt ezer nee
peth teróÿte az zent hÿttre / Ez eell
ÿen zent ÿrasbelÿ doctorokrol zool
zent Danÿel proffeta . kenÿweenek
tÿzen kettód rezeeben . mondwan
Feenesek leeznek . erekkw̋l erekkee
mÿnt az fenes Cÿllagok : kÿk eeg

{367a}
Azonrol wgÿ Zent Bernald doct
or ees : vala kÿ . mÿnewel teb
eppewletet tezen : lelkóknek Idẃ
-ózwleseeben : Anneewal ew ees
teb ÿwtalmaat vallÿa // Es vÿz
on ellen . vala kÿ teb gonoz pel
daat aad . tantorodasra . Annewal
teeb keennÿa leezen pokolban .
Neegÿed kwch . mondatÿk . Az al-
dot wr Iesus Cristusnak . zent keen
nÿa halala ; Ezzel nÿtaa megh
mennÿeknek orzagaat . az ew hÿ
weÿnek . Az kegÿelmes mennÿeÿ
kÿral . kÿt Adam es ewa be rekez
tóttek vala . ew ffÿa''nak elettók
Ezzel nÿtaa meg .. Atÿa Istennek
zent ffÿa paradÿchomot . howa az
zent . Angÿal senkÿt be nem boch
aat vala .. Ezzel ÿelentee megh
Az menÿorzagra menendó zenth ze
retethnek wtaat . Az zeplótelen
zÿz marianak . tÿzta meheból kÿ
zarmazot eedes gÿmelch Cristus
mondwan . zent Ianos ÿrtta meg
kenweenek tÿzen ewtód reezeben .
Ez az en parancholatom ; awagÿ
en zerelmem tÿhozÿatok . hogÿ tÿ
ees zeresseetók egÿmasth ; Ez eellÿ
en nemes Idwesseegnek kwcchat
fohazkoggÿaak varwaan az reeghÿ
zentek zent Atÿaak : Ezth kÿwan
aak eernÿ es vennÿ . az w̋y tórw
een belÿ hÿwók ees . mondwan .
Zent Isaÿas ; Lxiiij . Oh ha ÿmar
meg tórneed az egheket es lee
zallanaal . Zent Dauid / cxliij ; bo
chassad le ymar wram az te ke
zedet menÿnek magassagabol
Zent ÿsaÿas . az ÿrgalmassagnak
ÿdeÿról zolwan ../ xxij /: Adom dauid ha
zanak kwcchaat az ew karÿaÿra
Kÿkból mÿnekw̋nk tanwsaagh
adatÿk hogÿ mÿ ees koronkeed
mÿ zemewnk elót es mÿ zÿw̋nkbe
hordozÿok az aldot Cristus kereztffaÿa
nak kwcchaat : mert annak atala

{367b}
Keel be ferkóznewnk az erek dÿchóseeg
ben / mÿnt az tÿztólendew tolwaÿ
eerdemlee hallanÿ . Luc ; xxiij ; ez maÿ
napon en velem leez'' paradychom-
ban az az . istenseeghnek latasaaban .
kÿt mÿ nekewnk ees aggyon atÿa
ffyw zent leelek . Amen .
Masod Sermo :-
Nem ÿllÿk kewes bezeeddel . Ez maÿ
dÿchóseeges zent ÿnnepnek meltosagus
tÿztósseegeet el mwlathnwnk : hol ott
sok lelkÿ tanwsagok tamadhatnak
mÿ ÿdwesseegewnknek gÿoropodasa
ban . kÿnek fondamētomat vegÿek
Az zent ewangeliombol / Am wgÿ
Olwassok . zent Ianos ewangelioma-
nak wtolso reezeben .. Monda Iesus
wrwnk . peternek ... zeretz ee enghe-
met ÿnkab ezekneel .. felele reea
es monda . wgÿ vagÿon te twdod
mert zeretlek teeghedet -
Oh Zerelmes atÿamffÿaÿ lassok meg
ÿmaran / mÿt kel ertenewnk ez nag̋
meelseeges ÿgheeken / kÿkben Az aldot
meennÿeÿ bólch mester az ew zerel-
-mes tanoÿthwanÿaat eel nagÿ gher
ÿedetesseegghel . eellÿen nagÿ meelsse
ghessen meg hanÿaa vetee / Nem
de ÿol lattÿa vala es ertÿ vala ee ?
mÿndden ÿze zerent meelʼʼ aÿo''tato-
son . meelʼʼ bwzgosagoson es kÿwalth
keppen . mÿnd az teb apostoloknak felette
zerethnee ewtet .. kÿeert ÿmaran mÿn-
dent el hagÿot vala ez wÿlagon /
Doctoroknak azeert mondasok zerent
Bÿzonÿawal nem vala egÿeb oka .
hanem hogÿ meg byzonÿwltathneek
kÿnek akarnaa . hadnÿ . es aÿanlanÿ
az nagÿ kenÿewrw̋letes ÿrgalmassa
got / es bwzgossagos zent zeretetót kÿt
a'' meg sebhótót zegheen bÿnes adam
ffÿanak hozot vala : mennÿeknek or
zagabol / mert ÿdo be telween ew ma
ganak esmeg ffel kellene mennÿ zó
meelÿe zerent ; es nem vona kÿhóz
folÿamnwnk / mÿ zÿksegewnknek ÿde-
ÿn

{368a}
Az aldot Istennek zent ffÿa pelda
zerent wgy chelekódeek mÿnt kÿ
mezze fóldre . awagÿ hozÿw wttra
akarwan mennÿ : mÿnt mennel
ÿob zerelmes barattÿa vagÿon
Annak haggÿa . haza nepeet / wd-
waraat . chalaggÿaat es mÿndden
draga ÿozagaat / tartanÿ es meg
otalmaznÿ / Azonkeppen mÿkoron
az kegÿelmes Iesus az ew zent vee
rewel meg valtot neepeet / felette
ÿghen zerethnee . Aÿanlaa es ha
gÿaa menneel fellyeb zerelmes ta
noÿthwanÿanak / kÿról wgÿ mo
nd Aranzaÿw zent hogÿ Anÿaze
-nt egÿhaaz Dragalatosb . Cristusnak
honnem mÿnt . A'' menÿorzaag / kÿt
bólch zaÿa atal . meeg reegen kÿ ÿel
entet vala mondwan . proverbiorum viij
Az en gÿenÿerw̋seeghÿm emberek
nek ffÿaÿwal vannak . Az leen
ÿeles oka mÿeert le zalwan az
ew erekkee valo ÿstenÿ nÿwgodal
-mabol .. ez vÿlaghnak dohoz temlecz
eeben .. nagÿ gyózódelemnek wtan
na : az gÿarlo emberÿ nemet meg
keresee es ennen magahoz eeggÿe
seÿtee nagÿ zeplótelen zeretettel
Azeert meltan kerdózee meg . az ew
tanoÿthwanÿaat . kÿnek hagÿando
vala . meenÿbe menetynek wtan̄a
ha teekelletesseeggel zerethnee ewtet .
Wr istennek zent malazttÿanak
segeedseegewel zolwan ez maÿ zēt
Innepnek meltossagarol . harom rend
belÿ tanwsagwnk leezen .. Elsew
malaztossagnak Aÿandekozasarol /
Masod zerelmetessegben valo veegÿg
meg maradasrol . harmad Ez zent
Apostoloknak feldón es mennyen
dÿchóseeges ffel magaztatasokrol
Az elsew tanwsaag mellee eellyen
kerdesewnk tamadhat / honnan bÿ
zonÿo''tathatÿk meg : hogÿ zent Peter
ÿnkab zerette leegÿen . Cristus Iesust
Az teeb tanoÿthwanÿoknaal . Es wr

{368b}
Iesus ees Fellÿeb Zerette leegyen ee-
gÿebekneel / Oka ez kerdeesnek . merth
wgÿ mondnak doctorok es az zent
ewangeliom nÿlwan vallÿa . hog̋
zent Ianost feellÿeb zerette legÿen
mÿnd a'' tebbyneel : Reea felelnek
zent doctorok : Aug . Bonaū . Ber ⁊c .
meg hasogathwan az zent zereteth
-nek deerekaat . wgÿ mond hogÿ zent
peter . wgÿ mÿnth gheerÿedetes
zeretettel . feellyeb zerette Cristusth
mÿnd a'' teb Apostoloknaal .: Cristus
ees Azonkeppen . zent petert . mÿeert
hogÿ ew ÿsmeree meg elezer ew
zent Istensegeet . kÿról vallast ees
teen ; Tamada kedeeg ez eellÿen
egÿmashoz valo ÿsmeretsseegh az
nagÿ eróss zeretetból / Zent Ianos
kedeeg zerette Az aldot Iesusth . ee
desseeges es nÿaÿassagos zeretettel
Mert zent Ianos . mÿeert az me
nnÿeÿ elmeelkódesben / malaztosb
vala . es testÿ eeleteeben <ees> ze
meermósb es tÿztab : Annak oka
eert Az ÿstenÿ meltossagos foga
sra kózelben ÿaar vala . mÿnd
a' teebbÿneel : meltan mondatÿk
kÿwalt keppen valo zeretettel ze
relmetesbnek lett lennÿ / Ez ee
llÿen kÿlembózesról wgÿ mond
egÿ zent doctor . Petrus damÿani
Peternek hagÿaa . Cristus Anÿa
zent egÿhazat . egheez kerezttÿen
seegnek annÿaat hogÿ eeltesse
es taplallÿa / zent Ianos . zÿz anÿa
mariaat . Istennek Annÿaat hog̋
órÿzÿe ees gongÿaat vÿsellÿe
Cristus peternek hagÿaa mennÿek
nek . orzagaat hol ott vagÿon
zenteknek eeggÿesseege . nagÿob
ban bel tellÿeseÿtenÿ . es mÿnd
den hÿwók elót meg nÿthnÿ
hogÿ be mehessenek : Ianosnak
kedeeg enghetteteek lakodalmwl
az erek dÿchóseegh hol ott zÿnról

{369a}
Zÿnre lakozÿk es lattatÿk Az wr
isten es mÿnd az zent haromsag
Peter . Cristusnak hagyomasabol
veetee fondamentomaat Anÿa
zent egÿhaznak / te wagÿ mond
wan a'' Cristus . zent Ianos . teeg̋
nagÿ eppwletót . Az fondamento
mon . ky meg ÿsmertetÿk zent
ÿrasanak meelssegeeból / mond
wan . Inprincipio erat verbum /
kezdetben vala ÿghe es az ÿghe
vala Istenneel ; Es az ÿghe isten
vala . kÿról wgÿ <.> mond zenth
Beda . mÿnd az teeb . doctorokkal .
hogÿ ha mÿ kewessee meellÿeb
ben zendw̋ult vona Annaal . az .
istenÿ meltossagrol : mÿnd ez wÿ
lag sem foghatta vona ertelem-
-mel / kÿból ÿsmertetÿk hogÿ kÿn
nek mÿnd adot az zenteknek kÿ
waltkeppen valo malaztnak aÿan
dekaat . honnan . dÿcheertethnek az
wr istenben / Olwastatÿk towabaa
zent Maria magdalnarol ees mert
Az eedes Iesus eróssen zerette lee
gÿen / kÿnek mÿndden bÿneÿth
meg bochataa ; Gazdaÿawaa val
aztaa ; ffel tamadasaat elezteeb ne
kÿ meg ÿelentee / es veegre ÿeles
penitencia tartasra valaztaa . kÿkb
ól mÿnemew dÿchóseege leegÿen
Anÿa zent egÿhaz nÿlwan vallÿa
kÿknek wtanna mÿnekewnk ees
Idwesseeges tanwsaag adatÿk
vala meelÿ ember akarÿa megh
ÿsmernÿ magaban ; hogÿ ha az wr
ÿsten ewtet zeretÿ . Awagy nem
Es meneere zeretÿ / Doctoroknak
mondasok zerent . Tekeenche megh
ennen magaat / lassa meg mÿkeppen
es mÿneere zeretÿ ew az wr istent
ha eróssen . Awagÿ eedesen : ha wr
istennek parancholattÿaat / zenth
zeretetból meg tarttÿa / ha mÿnd
-en bÿneket gÿw̋lól / ha ÿgaz eelett
el eel . Senkÿnek kaarth nem teezen

{369b}
Ha ÿrgalmas . ha bekesseeges . ha ko
ronkeed zent zeretetben lakozÿk /
Bÿzyeek wr istenben / mert nÿlw
an zeretÿ / Ha kedeeg vÿzon ell
en . vala kÿben . ez eellÿen lelkÿ
ÿozagok nÿnychenek / feellÿen hogÿ
el ne vezÿen / mert Sem ew az wr
istent / Sem az wr isten ewtet nem
zeretÿ / Ez eellÿenekról ÿrwan zēt
paal Tÿtus pÿspeknek wgÿ mond
ÿollehet vallÿaak az wr istenth
De maga . teetemeenÿekkel ellene
mondnak / annak okaert az ollÿa
noknak hÿtek meg holt ; Mÿ az-
eert zerelmes Atÿamffÿaÿ . kówessek
zent petert eróssen zerethween / es
ÿwtwnk zent Peternek dÿchóseegere
Zeressók eedessen ees / es eerdemlÿók
zent Ianosnak malaztos woltaath .
Masod tanwsagwnk leezen
zerelmetesseegnek veegÿg valo m
eg tartassarol ; Lathwan Az aldot
wr Iesus Cristus zent peternek bwz-
gosagaat . Nem hagÿaa heÿaba ew
nekÿ : De ottan meg fÿzetee / mond
wan En ees azt mondom hogÿ te
wagÿ az peter . Doctoroknak latattÿ
ok zerent . heet rend belÿ . ÿeles a-
ÿandekokkal . tÿztósóÿtee meg ewtet .
Elssew . Az Apostolÿ gÿw̋lekózetben
valo zentsseeges ffel magaztalÿaas
kÿról wgy mond Anacletus papa
es bel ÿrtaak az torwen kenÿwnek
hwzon kettód rezeeben / <mond> Ez eell
ÿen valaztasnak . mÿnd az teeb zēt
Apostolok enghedeenek . es eremest
feyedelmewl veweek ew magokn-
ak ; mert mÿndnÿaÿan zeretÿk va
la ewtet : Masodzor . Anÿa zent egÿ
hazban valo feÿedelemseeggel ./
mondwan . Ezen erósseegón eppeÿ
tem ffel az en egÿhazamat / Zent
peter kedeeg nagÿ alazatossaggal
az teróhnek alaa vetee ennen ma
gaat . felelween . te twdod wram
hogÿ zeretlek teeghódet / kÿben az .

{370a}
Tanwsagot ÿelentee kÿ / hogÿ Senkÿ
feÿedelemseegre nem melto . <...>
kÿben . istenÿ es atÿaffÿwÿ zent zeret
eth nÿnchen / kÿt be ees ÿrtanak
az tórween ken̋ben ; kyben zereteth
nem leend . ffel ne veetesseek feÿe
delemseegre / Harmad tÿztesseegh
mondatÿk meennÿeÿ kwccharsaag
ez kedeeg kÿ feÿezteteek hol ott w-
gÿ monda . Cristus / Es teeneked ad
-om menÿorzagnak kwcchaat ; mÿ
nemew hatalmassaag ez lett leg̋en
meg hallook az elssew Sermoban
De meeg kewes bezeeddel . valam-
ÿt zolhatwnk . rola ; Mert bÿzonÿa
wal sok ÿegÿeket talalwnk eet
ez kwcch veetelnek hatalmassa
ga alat . mÿnd Idwesseegre . mÿnd
erek vezedelemre / mÿnd halarra
mÿnd eelettre ; Mert vala kÿt
Anÿazent egÿhaaz meg kótózend az
az meg atkozand . bÿnnek okaert
es az zent egyhazbol kÿ rekeztend
kÿben ha a'' bÿnes ew enghedetlen
seggel veegÿg meg maradand
kethseegnel kÿl erekkee el karhoz
ÿk / Vala kÿt kedeeg meg oldoza
-nd . akar meelʼʼ nagÿ bÿnes leeg
ÿen ees soha el nem vezhet ./
Vala kÿnek elótte be rekeztendÿ
a' menÿorzagot es Idwesseegnek
wtaat . Az ollÿan kÿ rekeztetÿk
Istennek orzagabol ; mÿnt vannak
A meg vakwlt bÿnesek / erethnókók
poganok . kÿk mÿnd . Anÿazent egÿ
haznak kÿw̋le vannak . Annak oka
eert nem mehetnek be . az valazt
-ot hÿwókkel az erek dÿchóseegben
Ez eellÿen felee kwlcchokat enghedót
Cristus Az papoknak . De ennek fel
-ette vannak Cristusnak mas fele
kwlcchaÿ ees . thwdnÿa ÿllÿk . hÿ
watalnak es vonÿasnak kwlcchaÿ
kÿket adot es enghedót . Az zenth
Confessoroknak . Doctoroknak es pred
icatoroknak ; kÿk mÿkoron eegÿebe
keth tanoÿthnak . ÿora ÿnthnek . es

{370b}
Tanacholnak / Magÿarazwan ewnek
ÿk az zent ÿrast .. neha Istennek ee
deessegeról / es a'' menÿorzagnak zeep
segheról ; Ez vÿlaghnak el mwlan-
dossagarol .. halalnak rettenetes vol-
tarol : pokolnak vezedelmes volta
rol . mÿnd azonkeppen ; Es vala m
eennÿen / ew bezeedek mÿat ÿora
ternek .. tehaat . meg nÿttÿaak ew e
lettek mennÿeknek orzagaat ; Ew
magok ees nagy eerdemeet vezÿk
Neegÿed tÿztesseeg mondatÿk
Tekeelletesseegnek zentsseeges volta
kÿ meg bÿzonÿwltatÿk abbol .
mert Wr Isten kezdettewl foghwa
soha senkÿt reea meltowaa nem
teen . hogÿ Az oltarÿ zentesseegeth
zentólnee / hanem zent peternek es
ewtet kówetóknek papÿ meltossag
ban . kÿról eegÿebw̋t tebbet zol
twnk . A''hol annak helye volth ..
Ewtód tÿztesseegh mondatÿk
Choda teetelnek nagÿ vota / merth
wgÿ olwassok ew rola . hogÿ chak
Arnÿeka ees vala hol el meegÿen
vala . mÿndden koorssagbelÿeket m
eg vÿgazt vala kÿt eegÿebról nē
hallottwnk / kÿból meg mwtattatÿk
az ew nagÿ zentsseges volta .
Hatod tyztesseeg . mondatÿk
ew predicallasanak haznalatoswo
cha . kÿról wgÿ olwastatÿk hogÿ
Az zent leleknek ÿewetely wtan
egÿzer harom ezer embert . masod
zor ewt ezer embert fordoÿtta meg
Annak esmeg predicalwan Cen
turionak hazanaal / ottan zóm lato
mast lee zalla reaÿok az vÿgazta
lo zent leelek tÿz keppen . mÿnd kÿt
halgattÿaak vala predicallasaath
Heted . mondatÿk dÿchóseeges
halalnak zenwedeese / mert wgÿ
mÿnt ew zenwedeseenek moggÿa
zerent hasonlatos leen Cristus Iesus .
mestereehez .. mÿkeppen meeg reeghen
annak elette meg ÿelenghette vala

{371a}
Ewnekÿ mondwan kówess enghe
meth . thwdnÿa ÿllÿk az halaln
ak nemeeben . az az . Azon kerezthffan
zenwedween halaalt en eerettem
mÿnt . En te eeretted / meel kówet
seegh / nagÿ dÿchóseegewl es zeret
seegewl veeteteek zent peternek
Harmad tanwsagwnk
lezen ez zent Apostoloknak feldón
es mennÿen valo ffel magaztatas
okrol : Mÿeert zerelmes atÿamffÿ
aÿ . sok vona . kyket / ez zent Aposto
lokrol / Anÿa zent egÿhaznak feÿe
delmÿról mÿ ÿdwesseeges tanw
sagwnk mellee zent ÿrasbol / ÿr
hatnank . es zolhatnaank / mÿnt
eeltenek / mÿt zenwettenek . mee<y>
nnÿek haznaltanak : es mÿkeppen
veegheztettenek el / Awagÿ mÿne
mew dÿchóseegre vÿtethtenek / ch
ak az wr isten mehet veegheere
Mÿnekwnk ÿgaz eeleeg hÿnnew
-nk es kówethnewnk : Amynt An-
ÿa zent egÿhaz . emlekózÿk ew rolok .
Mÿnemew zent keennal halallal
kedeeg es martÿromsaggal ez vÿl
agbol kÿ mwlanak / meg hallÿok
mykoron zent paal apostol eelet
-eet el veegezengÿek / Mastan la
sswnk egÿ peldaat zent peternek
emlekózetÿre kÿt meg ÿrth zent
Gergel papa . Vala .// pelda .-
Romaban egÿ nagÿ dwz : kÿnek va
la egÿ Galla newó zÿz leanÿa
Mÿkoron hazassagra attaak vona
eztendónek alatta hala meg wra
Akarwan esmeg hazassagra adnÿ
mÿeert hogÿ ÿffÿw es kazdagh
vala ; Ew kedeeg valazta mas ee
letet maganak : hol holtÿk zeplóte
len az wr istennek zolgalna ; tórte
neek / hogÿ nagÿ testÿ hewseegh .
bantanaa ewtet / Mondanak az
doctorok / twggÿad bÿzonnÿal hogÿ
ha hazassagra nem meeg̋ . az nagÿ
hewseegból nagÿ zakalogh newekódyk
Es mÿkoron azonkeppen lett vona

{371b}
Nem rettene meg raÿtta . mert chak
az belól valo zeepseegre vala gongÿa
es ez kÿw̋l valo zernÿw̋seeggel se
mÿt nem gondol vala ; Ottan azert
mÿndent hattra hagÿwan meene
zent peter apostol eggÿhazahoz . vetee
le ez vÿlaghÿ rwhaÿaat . es ótóz
eek be az zerzetben : es mÿkoron
nagÿ alazatossaggal eelne / beÿttel
es <vygyass> vÿgÿazassal / ÿmachag
gal . es alamÿsnalkodassal zolgal-
naa az wr istent / maas paciencia
eree ewtet . es az ew emlóÿ ffel
fwalkodanak ; De mÿkoron azzal sem
gondolna .. Nem zónÿk vala meg
Istennek zolgalattÿatwl / koronkeed
zokasa . vala . hogÿ keth zóweetnek-
eth eeghetne ew hazaban ; hogÿ
mÿnden seteth homalÿossagokath
el tawoztatna . mÿnd zÿweeból
mÿnd testeeból / Mÿkoron azert
egÿ eeÿel ÿmathkozneek lataa zent
peter Apostolth az keth gÿerttÿa tar-
to<.> <.> kózót allanÿ / Es ez zent azzon
ottan nagÿ zeretettel ffel keÿaÿtta
mondwan .. Mÿ dolog az ÿo wrā ./
meg bochattattanak ee ÿmaran
az en bÿneÿm ? kÿnek zenth pe
ter ffew haÿtassal ÿnte mondwan
Megh . ÿewel ÿmaran / felele az
zent Azzon / keerlek ÿewÿen el
az en hwgom ees en velem / Mon
da . Nem az . De talis ÿewÿen el .
Ottan azert . zent Galla azzon meg
ÿelentee azt votakeppen az feÿede
lem azzonnak . es harmad nap bel
telween . mÿnd ketten kÿwe mw-
lanak es wr istennek zent orza
gara meeneenek . kÿt mÿnekwnk
ees aggÿon . Atÿa fÿw zentlelek
erekkw̋l erekkee Amen .
Zent Paal Apost
-olnak Innepeeró̗l

{372a}
Dychóseeges zent Paal Apostolrol ak
arwan zolnÿ azon Cristus Iesusnak
malazttÿabol . kÿ ez ew valaztot zolga-
ÿa tellyes vala : lattatwnk annak
elette meg fogyatkoznÿ . mÿnek el
ette vala mÿt meeltan ew rola
zolhatnaank ; De hogÿ az ew nagÿ
ÿo teetelÿról halalatlansagban ne
essewnk ; Awagÿ tawolʼʼ keerÿek le
gÿen keellemetes mÿ zaÿwnkban
ew nagÿ meltosagnak dÿcheeretÿ
Mÿndennek elette : Ez zent apostoln
ak keth neweet talallÿok . az zent .
ewangeliomba ; Az Atÿaÿ tórween
ben vala Saulus . newe / mÿnt
Rabanus es . Origenes doctorok mo-
-ngÿaak / A meg fordwlasban kedeeg
kereztólteteek paalnak ;/ Kÿnek heet
ÿeles okaÿt talallÿon ÿrasban ./
Elezer mert A'' paal magÿaraztatik
kÿrthnek zozattÿa /. haznalatos pre
dicallasnak okaerth .. kyról ennen
maga wgÿ mond . Azt vallom hog̋
mÿndenekneel tebbet mwkalkottā
mert yllirycomtẃl foghwa mÿnd
Ierwsalemÿg mÿndent heelt bel
tóltóttem Cristusnak ewangeliom
-awal .. Masodzor magÿaraztatÿk
kenÿerw̋letes zeretethnek . kÿról
ennen maga bÿzonsaag Corÿntom
belÿeknek ÿrt <...> masod leweleenek
tyzen eggÿed reezeben ; kÿ betegóskód
dÿk . es en nem betegoskódóm . kÿ
tantorwltatÿk es en nem tantor
wltatom ; wgÿ mÿnt mÿndennek
zegódelmesseegeet eweenek aloÿtt
ÿa vala ; Mondwan esmeg Az
en zaÿam nÿlwan vagÿon . te hoz
ÿaatok O Corÿntom belÿek / es az
en zÿwem el zeelesódót / Harm
adzor chodalatos meg fordwlat
mert / bÿzonÿawal chodakeppen for
doÿtaa meg ewtet az aldot Cristus
ragadozoo . farkasbol alazatus bar
annaa // Neegÿedzer . mwkalkodo
kez ; mert mÿg eele masra nem
tamazkodeek . De zenetlen mwkakod
-wan . keresÿ vala naponkeed valo .

{372b}
Eeledeleet . kÿról wgÿ mond vala . pel-
daat adwan mÿnddennek // vala kÿ
nem mwkalkodÿk / nem melto hog̋
chak kÿnÿeret ees eegÿeek / Ewtodzór
gÿenÿerw̋seeges lelkÿ gondolo / mert
mÿkoron erdemlót vona az harmad
eghre ffel ragattathnÿ . lelkÿ gÿen̋e
rw̋seeges nÿwgodalmat lelth vala
ennen maganak . Hatodzor ennen
magaban valo kÿsdedseeg .. kÿból tam
ad ÿozagus Alazatussaag : kÿ megh
bÿzonwltatÿk ennen nÿelwe valla
sabol . mondwan . eggÿk leweleeben
twdok meg alaztathnom . twdok ffel
magaztathnom ees / twdok fogÿatkozast
tÿrnóm / twdok bewólkódnóm ees .
Azeert mÿndent tehetók . az wr ist
enben . kÿ enghemet . segheÿth .-
Mÿnek elette tebbet zolanank . ez m
aÿ zent Innepnek meltossagarol lassok
megh ez maÿ zent Epistolaat :-
Epistola Ad Galath j . capitulo .
ATÿamffÿaÿ . Nÿlw
an adom twdnotok
tÿnektek az zent
ewangeliomot kÿt
en hÿrdetók . mert
nÿnchen ember zerent // Mert
sem embertewl nem vettem ewt-
eth . sem tanwltam .. De az wr ie
susnak Cristusnak ÿelenteseeból
Mert ÿol hallottatok ennek ele
tte az en eeletemet az Sÿdoÿ tórw
eenben . mÿkeppen felette habor
gatom vala istennek egÿhazban
es yÿwom vala ewteth // es newe
kódóm vala . az Sÿdoÿ tórween-
-ben . sok en ÿdómbelÿeknek felet
te / en nemzethseegembe /. eress ot-
almazo leeween en atÿaÿmnak
zerzeesÿben : Mÿkoron kedeegh
keellemetes leen ewnwkÿ ; kÿ engh
emet el valazta en anÿamnak

{373a}
Meheetewl foghwa /. es hÿwa
ew malazttÿa mÿat . hogÿ meg
ÿelentenee ew zent ffÿaat en
bennem . Hogÿ hÿrdethneem ew
tet / pogan neepeknek / Ottan azo
nnal nem engedeek testhnek es
veernek / De sem ÿeweek Ierẃsale
mbe az en elettem valo apostol
okhoz / De meneek Arabÿaban
es wÿ''onnan esmeg tereek . dam
askosban / Annak wtanna har
om eztendók el mwlwan ÿeweek
Ierwsalemben lathnya peterth<.>
es lakozam ewnala tÿzen ew
tód napÿgh .. ewnalanaal teb ap
ostolt senkÿt sem lattam . hanem
Iacaboth wrwnknak rokonaat
Kÿket kedeeg mastan ÿrok tÿne
-ktek . ÿm ysten ees lattÿa . mert
hamÿssat nem mondok . Annak
wtanna ÿeweek Sirÿanak es
Cilicÿanak hatarÿra / Valeek k
eegh ÿsmeretlen zÿnnel Iudeab-
an valo egÿhazaknaal kÿk Cri
stosban valanak . hÿttel / De chak
hallomaszerent hallÿaak vala
hogÿ kÿ ennek . elette haborgat .
vala mÿnket ymaran az hÿtót
hÿrdetÿ : kÿt neha vÿw vala . es
enbennem dÿcheryk vala az k
egÿelmes wr istent :.-
Ezen zent Innepnek ewangelioma
vagÿon meg ÿrwan . Wÿzkerezt nap
wtan meg fordwlattÿanak ÿnnepe
napÿaan -
EEth azeert emlekózÿw̋nk mÿ Idwessee
ghes kówethseegewnk peldazattÿara
ew zentsseeges eeleteenek zertartasarol
es zent martyromsaggal valo kÿ mwlasa
rol

{373b}
Vas electionis est michi iste :
valaztot edeenÿem ennekem ez . ember ./
ez ÿgheeket ÿrtta meg zent Lucach Apo-
stoloknak ÿarasokrol valo kenÿnek kÿlench
ed rezeeben ; Es mondatanak wrwnk
wr Iesus Cristustwl zent Ananÿas pap-
nak es tanoÿthwannak ; Mÿnemew
valaztot edeenÿe leen . wr Istennek
es aldot ember . ez maÿ zent napon . nÿl
van meg ÿelentÿ Anÿazent egÿhaaz .
kÿt ew eeleteeben . Anneera ffel mag
aztala . es ew bólchesseegewel meg vÿ
lagosoÿta hogÿ ew hozÿaa hasonlatos
mas nem tamada . kÿnek zent newe
dÿcheeretÿre es tÿztósseegeenek ffel ma
gaztatasaara . harom reēd belÿ tanw
sagwnk leezen . Elssew lezen haborga
tasrol . Masod . meg tereesról .. harmad
lelkÿ latasrol ; Mondam elssew tanw
sagwnk leezen . meel kegÿetlenseeggel
ÿndwlt vala . Az wÿÿonnan valo
hÿw̋ palantaknak az az : tanoÿthwan
oknak . az az kerezttÿeneknek . haborga
tasara ; mÿkeent egÿ mereez baÿ vÿwo
vÿtez . wgÿan ostromlÿa vala es vÿ
ÿa vala . Anÿazent egÿhazat / Nekÿket
fenÿegheteessel . Nekÿket veresseegghel .
Nekÿket ostorozaassal . Nekÿket temlecz
el reetteghetween . zaggath vala el az
aldot Cristus Iesusnak zent hÿtÿról
Azt kedeeg Saul . az nagÿ kewelseeg
nek mÿatta nem veezÿ vala ezeeben
hogÿ nagÿ bozzwsagara vona az wr
istennek / ew kedeeg ollÿannak twggÿa
vala mÿnt ha aldozatot tenne isten̄ek
Annak okaert . ees : Tymotheus pispeknek
ÿrth leweleben mentÿ magaat rola hogÿ
eztelen . tette vona . ew hÿtetlensegeeben
Az okaeert ees az istenÿ kegÿelmesseeg
nem hagÿaa <..> ewtet erekkee el vez-
nÿ . De hozÿaa vonÿaa ewtet : es az
vezedelmes edeenból : draga edeenth
zerze : kÿneel alÿg talalhathnÿ dragab
gÿenget Cristusnak dÿchóseeges korona
ÿaban / ew nalanaal ; wgÿ mond zent
Ianos pÿspek / Ennen maga ees byzon
sagot teezen rola ; Tÿmoteus pÿspeknek
ÿrth elsew leweleeben . mÿkeppen ew
vele ÿrgalmassagot tett az wr isten .

{374a}
Mondwan / Eggÿ ÿgaz bezeed es
mÿndden hÿw̋seegre melto . merth
az aldot wr Iesus Cristus ÿewt ez
vylagra bÿneseket Idwezóÿtenÿe .
kÿk kózzól elsew en vagÿon / De az
okaert erdemelettem vennÿ ÿrgal
massagot . hogÿ elezer en bennem
mwtathnaa megh . az en wram Ie
sus Cristus mÿndden bekeseeg va
rasaat . Azoknak tanwsagokra . kÿk
hÿwendók ew benne az erek eelett
re / Azert meltan valtoztataa el
wr Isten ez ezes ember . mÿnd kÿ-
wel . mÿnd belól valo termeezetÿ
ben . hogÿ Anÿazent egÿhaznak epp
ewletÿben sok haznaat veennee /
kÿról wgÿ ees olwassok ew rola .
hogÿ Saul vala newe es palnak
hÿwattatÿk / kegÿetlen vala . es ala
zatossagra valtoztateek ; ÿreeg̋ vala
Az zent hÿthnek ffÿaÿra . Es tell
ÿesseeggel istenÿ zeretet leen . ha
ragus vala . es zÿlÿg leen ; gonoz
akaro vala : Es annak wtanna m
ÿnd lelkeet testeet es ez vÿlaghÿ
eeleteet / Az zeghen kerezttÿenekeert
Atta vala . olÿ <.> kegÿelmess atÿa
keppen mÿnt ha . mÿnd ez vÿlagot
ew zÿltte vona ./
Masod tanwsagwnk lezen
Az ew meg fordoÿtasanak mogg̋a
rol / kÿ bÿzonÿawal / nagÿ chodala
tus es kÿwaltkeppen valo leen . mÿ-
-nd az sok zentek kózót kÿt kezdettw̋l
foghwa fóldról tamadanak / kÿt m
-egh ÿsmerhetw̋nk ez heet dolgokb
ol ; Elezer az mennÿeÿ fenesseeg
nek vÿlagossagabol . kÿ<.> ewtet meg
kórnÿeeekózee / mÿkoron meegÿen vala
az wton damascus varasban / mÿ
nd ew seregheewel eegÿetemben
Masod dologh tórtteneek . Az ew le
esseese lowa hatarol az feldre
hanÿot homlok . Harmad dologh . h
ogÿ . wr istennek zozattÿaat hallaa

{374b}
Men̋ból Sÿdo nÿelwel monda
nÿ . Saule Sa<l>ule . mÿt haborgatz .
enghemet . az en hÿweÿmbe / Meelʼ
ygheegben magÿarazo ÿras wgÿ
mond / meg rettentee az kegÿetlent
le eÿtee az hatalmas ; meg tanoÿ
taa az eztelent ; Es hozÿaa haÿ
taa az dagalÿosth . mondwan / kem
een teeneked . az óztón ellen rwgo
doznod / halwan es lathwan azeert
paal ez eellÿen dolgokat meg ÿsm
eree hogÿ erósseb vÿtez / es nagÿob
hatalmas wr talaltta vona ewtet .
kÿnek ellene nem alhatna . ottan
kÿnÿrgheesre veewee . dolgaat / Es
monda . Wram kÿ vagÿ / felele
Cristus / En vagÿok az nazarethbelÿ
Iesus . kÿt te haborgatz . paal azt h-
alwan annal ees ÿnkab meg ÿede
es monda . Wram mÿt akarz hog̋
teegek ; wgÿ mÿnt azt mondanaa
ha te felsseegednek . ez mastanÿ zol
galatom nem kellemetes . haat mÿt
mondaz tennem / felele wr Iesus
Cristus / oly mÿnt meg enghedótnek
parancholatot adwan ewnekÿ / kelʼʼ
ffel meen el be az warasban . es
meg mondatÿk teeneked . mÿt kelly-
en teened ; Eth wgÿ mond mag̋a
razo ÿras / Az nagÿ fenesseeget latt
ÿaak vala mÿnd az teb tarssÿ . ees
de az wrt istennek zozattÿaat . nem
voltanak meltok hallanÿ hanem
Saul ; hogÿ kedeeg azon helÿen m
-eg vakwlt lett leegÿen . Az oka
volt . hogÿ az feness kódben testÿ
zemeÿwel latta Az aldot Iesus
Cristust / es vakon kezeenel foghwa
vezetteek be damascus newó wa
rasban . Negÿed dologh azeert ez .
Az ew testÿ vylagossaganak megh
foztasa . Mÿkoron azert harom nap
estÿk eehen zomeehon lett vona / es
ÿmathkozwan / mÿndden eegÿeb em
berÿ nÿaÿassgnaal kÿl : mÿkeppen

{375a}
Zent Irasbelÿ doctorok zolnak rola .
azon harmad napÿg ew /matkozasa
nak ÿdeÿn ragattatot volt ffel az h
armad egÿglen ew lelke zerent / es
latta legÿen az mennÿeÿ dÿchósee
ghót / Az zenteknek zeer tartasokat
Az ÿstenÿ harom zeemeelben valo
eeggÿesseeget / kÿre oztan zent dÿe
nes doctor tanoÿthwanÿaat meg
tanoÿtaa / Est ott Istenÿ zoot es an-
gÿalÿ bezeedet hallanÿ / kÿket feld
ón halando emberrel nem ÿllÿk
kózólnÿ / kÿról emlekózÿk Galattÿa
belÿek ÿrth leweleeben . mondwan
En sem embertw̋l nem vettem . sem
tanwltam / De wr Iesus Cristusnak
ÿelenetÿból / Ewtod dolog / palnak
meg latogatasa / kÿról wgÿ vagÿon
meg . Vala Damascusban nemÿn
emew tanoÿthwan / Ananÿas ne
wó . kÿnek zolwan Cristus Iesus
monda . Ananÿa / felele ÿme en
wram / Monda ewnekÿ . kel ffel m
enÿ el az wczara kÿ ÿg̋enesnek
mondatÿk es keressed meg Sault
ky mastan ÿmatkozÿk / Es mÿkoron
rÿwÿdeden zolwan el ment vona
Azonkózben meg yelenteteek palnak
Ees / Ananÿasnak ÿewelÿ / Es bel
menwen monda . Saul atÿamffÿa
A'' mÿ wrwnk Iesus kÿldót enghe
met te hozÿaad . kÿ az wton teenek
ed ÿelent / hogÿ laass es tellÿel be
zent leelekkel ; Hatod ÿmaran dol
og Saulnak meg vÿlagosoÿtasa
mert ottan el eseenek az halÿagok
ew zemeÿról mÿnt az hal heeÿ es
latasth ween . es ffel kelween az ÿm
achagrol eetel ween . es ottan meg
wÿÿwla ew ereÿe / mÿnd leelekben
mÿnd testben . Es azonnal bel men
ween az Sÿdoknak Sÿnagogÿokba
predicallʼʼa vala az meg fezwlt cristust
es az hÿtetlen Sydokat gÿalazÿa va
la .. Annak okaert ees akarÿaak va
la ewtet meg / ólnÿ / es az vara kew

{375b}
Falant bochataak kÿ . hogÿ el zaladna /
Es az napsagtwl foghwa . leen az zent
ewangeliomnak kyrtólew zawa .. Cri
stusnak predicallo zolgaÿa / es az zēt
kerezttÿen hÿthenk eróss baÿ vÿwo vÿ
tezee / kÿeert meennÿet faradot es
mwkalkodot : kÿeert mennÿet fwto
zot es haznalt . kÿeert mennÿeth
zenwedót es vallot . bÿzonsaagh
ennen nÿelwe vallasa es ÿrasa
Heted dolog : Az mennÿeknek la
tasa . es ÿsmeretÿ kÿról ennen ma
ga / nemÿkeppen emlekózÿk masod
Corÿn<.>tombelÿeknek ÿrt leweleenek
tÿzen kettód reezeeben ; mondwan
twdok olÿ embert De nem twdom
ha testhben . awagÿ testhnek kÿwle
ffel ragattathwan az harmad egre
es az meennÿeÿ paradÿchomban
hol ott hallot olÿ istenÿ tÿtkokath
kÿket nem ÿllÿk embernek zolnÿ
Doctorok magÿarazwan ez ÿgheeket
ÿelessen zent Agoston . nÿlwan va
llÿa . hogÿ ew lelke zerent az meen
nÿeÿ dÿchóseegben volt es ott isten
nek zawat hallotta . Es az mennÿeÿ
eedesseeget kostolta . kÿ soha annak .
wtanna ew zÿweeból lelkeeból kÿ
nem zakadot . kÿt meg erthetw̋nk
ennen bezeedeeból / Romaÿakank le
weleenek nÿolchad reezeben / twgg
ÿok wgÿ mond hogÿ az isten zeretók
nek mÿndden dolgok yora leezen
azoknak kÿk az zentok zamokban va
nnak hÿwattathwan / Mert kÿketh
az wr kezdettw̋l foghwa meg latot
es el valaztot . hasonlatosnak le
nnÿ . az ew zent ffÿanak abrazattÿa
hoz . hogÿ nagÿ sok atÿaffÿak kózót ew
legÿen elssew zÿlót . kÿket kedeeg el
valaztot hÿwót ees . Es kyket hÿwot
azokat meg ÿgazoÿtot ees / Es kÿketh
meg ÿgazoÿtot azokat ffel magazta
-tot ees . Mÿt mongÿwnk azeert
rola . ha wr isten velw̋nk vagÿon
kÿ arthat mÿnekewnk ? kÿ az ew

{376a}
Eggÿetlen eegÿ Zent ffÿanak ees nem
enghedót / de mÿ eerettewnk atta ew
tet / Mÿkeppen nem adot vona mÿnd
-ent ees mÿnekewnk ew vele ? kÿ
vadolkodÿk / az wr istennek valaztotta
-ÿ ellen .. Isten kÿ meg ÿgazwÿth
kÿchoda kÿ karhoztat ? Cristus Iesus
kÿ <meg> halalth zenwedót kÿ ffel ees
thamadot . kÿ vagÿon istennek ÿoghÿa
ra . kÿ kenÿeregh ees mÿ eerettewnk
Azeert kÿ valazt el mÿnket a'' Cris
tusnak zeretetÿtewl :? haborwsaagh
ee awagÿ zomorwsaag ; Ehsseegh ee
awagÿ mezeÿtelenseeg ; vezedelem ee
awagÿ ÿldózees / Awagÿ ellenseegh
nek fegÿwere / Mÿkeppen ÿrwan
vagÿon az soltaar kenÿnek []
reezeeben . Mert te eeretted wr isten
meg ólettetw̋nk / awagÿ halath
zenwedewnk naponkeed <naponkeed>
mÿnt az meg ólew hÿoÿok / De
mÿnd ez eellÿen dolgokban gÿó
zódelmesek vagÿwnk . az wr isten
eert . kÿ mÿnket zeretót Azeert by
zonÿos vagÿok benne / Mert sem h
alaal . Sem eelet / Sem Angÿalok
Sem feÿedelmek . Sem ÿozagok / Sem
mastansaag . Sem ÿewendók / Sem
erósseeg Sem magassaag . Sem meel
seeg . Sem eegÿ teremtet allat zag
gathat el . mÿnket wr istennek zere
tetÿtewl / kÿ vagÿon Cristus Iesusba
mÿ wrwnkban ; deo gracias
ÿme azert zerelmes atÿamffÿaÿ lassa
tok ez zent Apostolth . kÿ testhben An
gÿal vala .. es leelkeeben ember
vala ; ez azeert a'' bodogh eelet ez fel
dnek zÿneen / kÿt tanwlt vala az
meennÿeÿ bodog latasban . es mÿ
nekewnk tanwsagwnkra meg ÿraa
Senkÿ wÿlag kezdetÿtewl foghwa ezt
nem hallotta vala . Sem mondotta
vala . Sem ertette vala . Adam ffÿa
-ÿ kózzól . Azeert dÿcheertesseek az
wr istenben / ez istenes zent paal .
Harmad tanwsagwnk lezen
Ez keth zent Apostoloknak zent hala
loknak es martyromsaag zenwedesek
-ról / Mÿeert hogÿ wr isten wg
ÿan

{376b}
Arra valaztotta vala . Ennen magok
ees kedeeg lelkók zerent kÿwannÿak
vala ; kÿról zent peter wgÿ monda
Twdom hogÿ kózel vagÿon az en haÿ
lokomnak az az testemnek meg fesleese .
zent paal kedeeg . kÿwanok ky feslenem
es lennÿ az en Cristussommal . ⁊c
Zent Peternek martÿromsagaat ÿrtak
meg zent lińus papa . es egesÿppus
es leo papa /-
Zent Palnak kedeeg veeghezetÿk ÿrtta
meg zent lińus papa .-
Zent Peter apostol / meene Romasagban
Claudius chazarnak ÿdeÿn . es hwzon
ewt eztendeeg eele a papassagban / De
mÿkoron nagÿ sok haborwsagot zen
wedne Nerotwl / az erdenghes Sÿmon
eerth / Nekÿ ÿeleneek az aldot Iesus
mondwan ; Twdom hogÿ Nero es
Sÿmon gonoz zandekkal leegÿenek te
hozÿaad / De ne feelʼʼ mert en te veled
vagÿon / Es adom teeneked az en zol-
ga<.>mnak palnak vÿgaztalasaat . kÿ
honapÿ napon Romaban be ÿew /
Es mÿkoron zent paal hozÿaa ÿewt
vona . nagÿ erembe leen raÿtta es
predicallaak vala az zent hÿtet / es
Az erdenghes Sÿmonnal nagÿ vetekó
deesek vala . kÿt mÿnd . Nero chazaar
mÿnd eghees romassaag Isten newón
tÿztólnek vala ; Veegre nagÿ kewel-
seegnek mÿatta ffel fwalkodwan . azt
mereezlee mondanÿ . hogÿ egÿbe gÿw̋l
neenek es meg mwtathnaa ew isten
segheenek hatalmaat . es lathnaak
mÿkeppen ffel menne menÿorzagban
Azt hagÿot napon ffel haga az tan
ach haznak teteÿre . awag̋ ablakaara .
es kÿ rwgazkodwan erdeghÿ seghed
seegnek mÿatta vÿseltetÿk vala az
eghen ; Azt lathwan az bolond nee
pek nagÿ kÿaÿtassal ÿmaggÿaak va
la mÿnt istent / Monda zent peter
mÿeert ÿmaran az nagÿ veenseegnek
mÿatta meg ghórbedet . vala nem
haÿolhat vala ÿol ffel ; Paal atÿam
ffÿa . tekeench ffel es laass chodaath

{377a}
Es mÿkoron ffel tekeentet vona . lataa
haat / az egheen ÿaar / es monda . Oh
Atÿamffÿa peter mÿt halgatz . veeg
ezd el a''mÿt zantal ; mert ÿmaran
az wr isten hÿw mÿnket / enÿm az
ymatkozaas tÿeed az parancholat . Ott
an azert / monda zent Peter . Oh Sath
-annak angÿalÿ . parancholattal e
-róltethlek tÿteketh kÿ ewtet az <...>
eghen vÿselÿtek / A'' mÿ wrwnk<.>
Iesus Cristusra / haggÿatok le esnÿ
Es ottan el bochatwan le eseek
es nÿaka zakada ; Azt halwan
Nero chazaar . nagÿon kezde raÿtta
bankodnÿ / es monda Noh lehet ket
seegben eytóttetek / de byzon gonoz
wl keel el veznetek . es ottan m
eg fogataa . es temleczbe vettetee . Es
predicalwan az temlecz tartonak
meg fordoytaak <ewket> ewteth . es
zabadon hagÿaa ÿarnÿ . Annak
okaert ees keerÿk petert az hÿw
kerezttÿenek hogÿ el fwtamneek
chazaar elól ; Es mÿkoron rea enghed
et vona . ywta az varass kapwÿa
ra ; Lataa haat Az aldot cristus
Iesus be ÿew Romaban .. Es ottan
monda Peter .. Domine quo vadis
wram howa meeg . felelween / ÿm
romaban ÿewók esmeg meg fezw̋l
nóm / Monda peter . Wram ha es-
-meg meg fezw̋ltetól . felele / esmeg
Monda peter ; haat en meg terók
hogÿ te veled eegÿetemben megh
fezw̋ltessem ; Annak wtanna peter
latasaara . cristus menÿbe ffel vee
teteek . Es ezeeben vewee magaat
peter hogÿ ew vona annak oka
Ottan esmeg hattra teree / es ez la
tasth meg ÿelentee az hÿwóknek
Ottan azeert ÿwtanak el az chazar
zolgaÿ es eleÿben vÿweek ewket .
es zent peternek tendóklÿk orczaÿa
mÿnt az fenes nap . wgÿ hogÿ chod
alkozÿk vala raÿtta az chazaar mÿ
nd ew zolgaÿwal / Es monda . Te w
agÿ ee az . kÿ az kóz neepeket ew

{377b}
Feleseegektw̋l el Zaggatod ; Felele zent
Peter . es meg dorgalaa ewtet . mon
dwan ; ennekem mÿnden dÿchóseegh
-em az zent kereztffaban vagÿon /
Monda Nero chazaar . ha az kerezth
ffaban dÿchekódól . kereztffan kel m
eg halnod . Ottan reeayok adaa
az halalnak Sentenciaÿaat hogÿ
Petert meg fezeÿteneek mÿnt ÿde
ghen embert . zent palt kedeegh
mÿeert Romaÿ zabadoz vala . nÿa
kaath vaghnaak .
zent ÿrasbelÿ doctorok kózót
kerdees tamad . Mÿre akaraa ezt
ezenkeppen zerzenÿ az wr isten . hog̋
A'' teb zent apostolok kózót chak ez
keth ÿeles ffew apostolokat egÿben
akaraa tarssolkottathnÿ . es az ÿeles
Romanak varasaban martÿromsa
got zenwednÿok . Rÿwideden erre
keth keppen felelnek zent doctorok .
Elezer . es elssew oka leen . merth
mÿnd az teeb apostolok kózót chak
ez keth zent Apostolokrol olwasta
<..>tÿk . meg ÿg̋erween ennen ma
gokat . Anÿa zent egÿhazat meg
oltalmaznÿ . ew zent ÿmachagokkal
kÿról masod leweleenek elssew
<.>rezeeben wgÿ monda zent peter
Atÿamffÿaÿ gondot vÿselek rola
hogÿ hogÿ gÿakortaa meg emlekó
zóm tÿ rolatok en halalomnak
wtanna . kÿról wgÿ olwassok rola
hogÿ mÿkoron az kereztffan fÿgghe
ne halwan . ÿeleneenek keth an-
gÿalok es mondanak . Ne akarÿa
tok az ew halalaan bankodnÿ
De ÿnkab erw̋llÿetek es vÿgagg
ÿatok / mert erek eerettetek valo
essedózóth eerdemlettetek veennÿ
az wr istentw̋l / Zent paal meg
azonkeppen . zenetlen valo essedó
zónek aÿanlotta ennen magaat .
kÿról wgÿ mond . Romaÿaknak
ÿrth leweleeben ; es ffylypis newó
zeeghetbelÿeknek meg azonkeppen
Tano byzonsaag ennekem az wr

{378a}
Isten . kynek Zolgalok eeÿel es nappal
hogÿ mÿnd wnos wtalan emlekóze
tót teezek tÿ rolatok en ÿmacchagh
-ÿmban / Masod oka az ew tar-
ssassagoknak ; ez . Mert mÿkeppen
zent petert feÿedelmee tette . ew zent
hatalmanak ÿeles voltawal . Azon
keppen zent paalt ees lelkÿ malaz
tossaggal . kÿról ennen maga wg̋
mond . masod Coryntombelyeknek ÿrt
leweleenek tÿzen eeggÿed rezeeben .
Anÿa zent egÿhaznak eppw̋letÿben
mÿndennel beewebben mwkalko
dot vona / noha ennen maga mÿn
ddennel kÿsseb es alaab valo lett vona
Ez zent Apostoloknak halalokrol
meg emlekózween zent Dÿenes
doctor <...> kÿ az ÿdóben ott volth
wgÿ ÿr thÿmotheus pÿspeknek
ha lattad vona zerelmes atÿamffÿa
az halaloknak moggÿaat hÿzóm h
ogÿ el fogÿatkoztal vona keserw̋se
ghnek mÿatta / Oh kÿ volt vona
olÿ ember kÿ nem sÿratta vona
Anÿa zent egÿhaznak kew ozlopÿt
vÿnnÿ az keserw halarra / kezóket
hattra kótózween : zómóket ees be
kóthween . Az gonoz Sÿdokat hagÿ
apalnÿ . vernÿ tazÿgalnÿ rangat
nÿ teetowa / es nagÿ keÿaÿtassal
chwffolnÿ zÿdalmaznÿ : oh azth
lathwan az zegheen kerezttÿenek
mÿnemew nagÿ sÿralmat ohaÿ
tasth . teeznek vala . senkÿ azt kÿwe
nem ÿelenthetÿ / Mÿkoron kedeeg
el valazttathnanak egÿ mastwl
Monda paal a'' mÿ eedes mestórw̋
nk . peternek : Bekeseeg hozÿaad
Atÿamffÿa peter . Anÿa zent egÿhaznak
fundamentoma . Cristus Iesus ÿoh
aÿnak es baranÿnak bÿzon pazto
ra ; felele peter ees . paalnak M
eenÿ el bekewel . Atÿamffÿa paal ..
mÿndden lelkÿ ÿonak predicatora
Az ÿgazaknak ydwesseegeknek kózbe
ÿaroÿa es vezerlÿóÿe / Es azonkeppen

{378b}
Egÿmastwl el valanak . En kedeegh
kóweteem az en eedes mesteremet
mert nem eegÿ helÿen zenwedee
nek ; Zent petert azeert meg fe
zeÿtenÿ monda . Nem akarom hog̋
azonkeppen leegÿen mÿntaz en edes
mesterem . De fordolhatok ffel az ke
rezthffaat . labbal ffeel es fewel a
laa .. Annak ÿegg̋zeseere hogÿ Cristus
Iesus . menÿból alaa ÿewe / En ke
deeg ez feldról menÿben meegÿek
Monda towabbaa : En eedes wrā
Iesus teeghedet koronkeed kewanta-
lak kówethnóm : De ÿgazan nem
akarttam meg fezeÿtethnem / ÿma
ran halaat adok teeneked . mÿnden
ÿawÿdrol kÿkkel enghemet zeretteel
ÿmaran<.> Aÿanlom en magamath
te zent markodban . es ez zeeghen n
eepeth . Ezeketh meg mondwan el /
bochataa az ew eedes lelkeet / ottan
zent Marcellinus es Apuleius ew
zerelmes tanoÿthwanÿ lee veweek
az kerezthffarol . es draga kenettel .
meg kenoghetween . nagÿ tÿztóssee
ggel el temeteek .-
Zent paalth ees mÿkoron az wa
ras kapwÿan kÿ vÿnneek egÿ zēt
Azzonÿallat kÿnek plantÿlla vala
newe eleebe eseek es aÿanlÿa
vala magaat ew zent ÿmachaga
ban . kÿnek monda zent paal .
Meenÿ el plantylla erek Idwess
eegnek leanÿa . hoz'' ennekem eeg̋
kezkenóth . en feÿemnek es zemeÿm
nek be kóteeseere . kÿt esmeg megh
adok teeneked / es ottan el hozaa .
Mÿkoron a'' meg zerzet herre ÿw-
tot vona / Nap kelettre fordwlwan
es kezeÿt ffel emelween nagÿ aÿo''
tatus syrassal ÿmacchagot teen es
zent kerezthnek ÿegÿeet vetee mÿnd
homlokara meelleere . es zemeÿt
be kóthween . terdeere eseek . es nag̋
batorssaggal kÿ n̋oÿtaa nÿakaat
az hoheernek es azonkeppen ffel we
wee az zent martÿromsagnak korona
ÿaat

{379a}
Azonnal mÿnt az ew feÿe derekatwl
el zakada . nagÿ ffel zowal Sydo nÿel
wen . Iesust Cristusth keÿa''tta / ew zēt
testeeból kedeeg <ez> elezer wÿz es teeÿ Annak
wtanna veer zarmazeek / Es az eeg
en nagÿ feenesseeg ÿelenteteek es
ew testeeból nagÿ zeep ÿllath erzette
teek :/ Mÿnt kedeeg nÿakaat vagaa
az hoher . ottan . zent palnak keze
eegÿbe takaroÿtaa : az zóm kótew kezk
enóth mÿnd veereevel . es plantÿlla
Azzonnak vÿween monda : ÿme hol
kezkenód tÿztesseeggel tarchad ; Es mÿ
koron az hoheer vÿtez ees be ÿewt vo
na . monda ewnekÿ zent plantÿlla
ÿo vÿtez hol hagÿaad az en eedes
mesteremet . felele . Am az varass
kÿw̋l az baÿ wÿwo helyen fekw̋z
nek mÿnd tarssawal ; Monda zent
plantÿlla / ÿme en mastan lataam
hogÿ mÿnd ketten peter . paal . be ÿew
veenek az kapwn nagÿ zeep feenes rw
hazatban / es nagÿ eekes korona vala
ew feÿekben . Es ÿme ez <.> veeres kezke
nóth meg hozaa ennekem / hogÿ azth
lattaak vona nagÿ sokan tereenek az
zent hÿttre / Engheggÿe Az kegÿelmes
wr Cristus Iesus . az ew eedes zerelm
es Apostolÿnak . halaloknak ees eerde
meknek mÿatta // mÿnekewnk ees
eeletw̋nkben az ew zent malazttÿaat
bÿneÿnknek bochanattÿaat es halal
wnknak ÿdeÿn es wtanna / az erek
Idwesseegnek wtaat meg talalhathn
-wnk / es<.> eegÿetemben . az meennÿe
ÿ dÿchóseegben ÿwthatnwnk Amen
Azzonÿwnk Zÿz M
arianak latogata
sarol valo Innep
Ez maÿ zent epistolaat ÿrtta megh bólch
Salamon zent leelek wr istennek ÿhlee
seeból . Istenÿ bólcchesseeghnek es az zÿz
Anÿa marianak zemeelÿeben . dycheret-
-tról ÿrth kenÿweenek masod rezeeben

{379b}
Meelÿ ÿgheeknek elette wgÿ mond
Az ew bal kezee en feÿemnek alatta
vagÿon . es ew ÿoghÿawal meg ólelt
enghemet . ÿmaran az wtaan ków-
etkózÿk ez maÿ zent Epistola mondvan .
Epistola :-
IMe ez ÿewe le zók
ó̗lween az heegÿek
bó̗l atal menween
az halmokat Haso
nlatus leen az en
zeretóm az vad ke
cchehóz es az ghÿmborÿwhoz
ÿme ew aal a'' mÿ falwnk m
eghóth kózel neezween az abla
kokon : es tawol órÿzwen az
nagÿ ablakokon .. yme az en
zeretóm zool ennekem ; Kel fel
en zeretóm . en galambom en
zeepem . en eekesseeghem es ÿ
ew'' eede : Mert ymaran az
telʼʼ el mwlth az zwz el meent
es le hwllot .. az mezeÿ vÿra
gok ky nÿltanak a'' mÿ fóld
ewnkón : az mÿwelteteesnek
ÿdeÿe el ÿewth : Az gherlÿcze
madarnak zozattya hallatta
tÿk a'' mÿ fóldewnkón : Az ffÿ
ghe ffa kÿ hozta ew gÿengÿech
keÿth : az vÿragzo zelók ÿlla
tot bochattanak Kelʼʼ ffel aze-
rt sÿess eede en zeretóm en z
eepseeghem : es ÿew'' el : en gal
ambom az kew zalnak odw
aÿban es gÿepewnek wdw
ÿaban : Mwtassad meg enn
-ekem te zeep orczadat : ÿme
zenghedez ÿmaran az te zoz
atod ennekem fÿleÿmben

{380a}
Mert az te zood ÿghen ee
des . es az te zÿned ÿghen ee
kes :-
Ez maÿ zent Epistolaat ÿollehet ÿr
tta meg bólch . zent leelek mÿath
bewtw̋zerent . De maga mÿnden
zÿn zerent valo ertelmeet el tawoz
tathwan .. veēneew̋nk es kówethn
ewnk keel lekÿ nemes ertelmeet
kÿ az lelkÿ halalbol meg eelezthet .
mÿnt zent Ianos ÿrÿa az zent ew
angeliomba . Az leelektwl az ha
talom kÿ meg eelezt az test sem
ÿt sem haznaal . Zent paal meg
wgÿ mond azont byzonÿo''thwan
kÿk istennek lelke mÿat gÿoropo
ttathnak . chak azok az ÿstennek ff
ÿaÿ / wgÿ mond azeert magÿar
azo ÿraas / az ÿgheen / yme ez le
ÿewe az heegÿekról . wr Cristus
Iesus le ÿewe . menÿnek heegÿe
ÿból / mÿnd az kÿlencz egheknek
magassagabol . Atÿa mÿndenhato
ÿstennek kebeleeból . az zeplótelen
zÿznek tÿztassagus meeheben .. Es
onnan / Az zoross ÿazolban / Onnan
ez wÿlaghnak gÿarlo temleczee
ben . Onnan az magass akaztoffa
ra . onnan az zoross koporssoban
Onnan esmeg ez wÿlagra / Es ez
wÿlagrol Atya wr ÿstennek ÿog
ÿaara / ÿme azert mÿnemew zók
óllesóket teen / ez wÿlaghnak meg
valthsagaeert . Es hamarsaggal
meg ffel meene . Az gÿenghe gh
ÿmnek gÿorsassaga zerent . Wgÿ
mōda towabaa . yme ew aal
a'' mÿ falwnk meghet . az az . a''
mÿ halando testewnknek termee
zetÿ alat el enÿeztethween / ha
lando zemeknek elótte / merth so
ha ez wÿlaghÿ zem . az dÿchósee
gben valokat nem lathattÿa vota
keppen : Az oka leen ees hogÿ wr
Iesus az emberÿ halando termee
zetet ffel vewee . zent leo papa
mondasa zerent / mert az istenÿ
termeezetben : keent es halalt zen
vednÿ

{380b}
Sem Alkolmas Sem melto . nem va
la ; be neez wg̋ mond towabba az
ablakokon . Azt lattÿok zokaas zerent
hogÿ mÿnden haaz veezen wÿlagoss
agot az naptwl . a'' meg nÿtot ablakokon
Azonkeppen . Cristus Iesus meg vÿlago
soythwan az zent Apostolokat . zenth
leeleknek malazttÿawal / es az ew
zent predicacioyoknak mÿatta Anÿa
zent egÿhazat es mÿnd ez zeeles vÿla
got . ezek leenek azert az nagÿ Idwess
eeges ablakot / kyknek ÿmaran tanw
sagoknak atala . Neez reeank az aldot
Iesus Cristus menÿnek magassagabol .
ew zent ÿrgalmas zemeÿwel . nÿlwan
lathwan eeÿel es nappal mÿnden
dolgaÿnkkat . Azonkeppen az kÿsded ab
lakokon . ertethnek az reeghy zent patri
arkak proffetak . kÿkben kezdettwl fo
ghwa . meg allot es zÿkrazot Anÿa
zent egÿhaznak . hÿtÿ fondamentomze
rent : De mÿnt zool az eedes Cristus
az ew hÿweÿnek . kel ffel en zeretóm
az az . a'' tw̄ÿasagbol restssegbol . sok
almassagbol .. mert az heelʼʼ es az wth
kÿn ÿarz vezedelmes : kelʼ ffel azert
zent zeretethnek wtara .. ÿo ÿgÿekóz
ethnek óswenÿeere : tÿztóletes erkóch
nek eeletere . Es ÿew'' el . az keewes
mwkalas wtan . az nagÿ nÿwgodal
omra . Mert az tel el meent es az
zwz el mwlt .. az az . Ne ffeel eeth se
mÿ vezedelemtw̋l . semÿ haborwsagtwl
mert eeth semÿ pogansaag nÿnchen
Semÿ . hatalmas kegÿetleneknek ÿldó
zeese / De nagÿ batorssaag . nagÿ kÿess
eeg . Nagy sem vÿragoknak yllatoza
sa . az az . ÿo es zent ÿozagoknak erw
endetes eerdeme meg technek a'' mÿ fóldew̋nkón Az
alazatus gherlÿ
cze madarnak hallattatÿk gw̋ggheese
az az . zent lelek wr istennek malazttʼʼa
nÿlwan vagÿon az alazatus zÿwek
ben . kÿ embernek bÿneÿt kÿ ÿelen
tetÿ zent gÿonasnak mÿatta . es Idwe
sseeges tóredelmesseget zerez wr bÿneÿ
ról / Erról ertetÿk . zent Isaÿas . proffe
tanak mondasa wr ÿsten zaya atal .
Vala meelʼʼ horaban a'' bÿnes ember

{381a}
Meg nÿeegendÿ ennen magaban
az ew gonossaghÿt towabbaa megh
nem emlekózóm rola // mert mÿkoro
zent lelek malazttÿabol ember meg
zannÿa bannÿa ew vezedelmes eele
teeth . bÿzhatÿk ember ; hogÿ wr ist
en ÿmaran meg bochatta . wgÿ m
ond towabbaa . az ffyghe ffa kÿ . boch
atta az ew bÿmboÿt kÿ eeretlen g
ÿmelchnek mondatÿk ; Az ffÿghe ffan
kÿnek gÿmelche mÿat paradÿch
omba el eseenk ../ ertetÿk Anÿa zent
egÿhaaz . kÿnek elezteeb eeretlen gÿ
melche leen es sawanÿw /. merth
Senkÿ annee ÿoot nem tehete hogÿ
annak mÿatta menÿorzagban mehe
ssen ; De mÿkoron . Az aldot cristus
iesus el ÿewe . ozttan nemes eerth
gÿmelchóket teremtee :/ kÿlemb kÿlemb
nemes zentóket ; kÿben Atÿa wr ist
ennek mÿnden zÿwe akarattÿa bel
tellyesódeek ; Annak okeert ees wgÿ
mond ; kel ffel ÿmaran en zeretóm .
Elssew zeretóÿe Atÿa wr istennek
Cristus Iesusnak edes zeplótelen lelke
Annak wtanna . Az eedes zÿz maria
Annak wtanna ; mÿnd az nemes zen
tek ; kÿknek wgÿ zool ; ÿew'' el . en
zeepem . en galambom ; Az kew zaal
nak odwaÿban // Az eróss . kew zaal .
mondatÿk ; Az aldot wr Iesusnak
emberÿ termeezetÿ // ew odwaÿ . zent
sebeÿ . kÿkben . meeneewel gÿakra
ban : Anneewal gÿenÿerwseegósben
eelnek es lakoznak . az hÿw alaza
tos lelkek // Vala kÿ gÿakortaa meg
emlekózÿk . Cristusnak zent halalarol
ÿol erttÿ az . mÿt akarna mondanÿ
etth az zent leelek :/ Es mÿnemew
sÿralmas kenÿergheessel zool es bezeel
az ew eedes wrawal ../ Es mÿnt kÿ
wannÿa . ha lathatnaa az ew zerel
mes Idwezeÿteÿneek zeep dÿchós
eeges zÿneet :/ kÿnek hallÿa zawaat
ew zÿweeben . zent ÿrasban /: Az okaert
ees eremesth zoolgal ewnekÿ mÿnd ew
eelteeben .

{381b}
Ewangeliom
Ez maÿ zent ewangeliomot ÿr-
tta meg zent Lucach ewangelista
ewangeliomrol zerzet kenÿwee
nek elsew rezeeben . es leen ere
detÿ Idwezÿtenk Iesus fogana-
ttÿanak elssew eztendeÿben . zent
Gergÿ hawanak ewtód napÿan .
az az akoron eredót leegÿen kÿ .
azzonÿwnk zÿz maria . zent Erse
beth azzonhoz . ew hazatwl : ha ÿ
gaz napzaam zerent zamlallÿok
mÿg esmeg hazahoz tertth onnan .
Negÿed ffel honapot teezen . Nem
harmat az zent ewangeliom zer
ent . De hogÿ mÿndden hamÿss
agot el tawoztasswnk az zent ÿras
bol kÿ veelhettÿek hogÿ nem azon
napon eredót leeg̋en el . mÿkoron
zent gabriel archangÿal Azzonÿ
wnkhoz ÿewt vala .. De annak w
tanna . vala mÿ kewesse . mÿgh
az wthoz zerzette ennen magaat
Es teree hazahoz ezen zent ÿdób
en . mÿkoron . Anÿa zent egÿhaaz
ÿllÿ ez zent ÿnnepet . Ennek ked
eegh oka . mert sohol nem talalw
nk ennek wtanna emlekózetót
tennÿ rola / ezenkeppen zolnak rola
zent Doctorok .
Mÿkoron . azert zent Gabriel ar-
changÿal ÿewt vona zent harom
saghnak Akarattÿabol .. Azzonÿw
nk zÿz mariahoz Cristus Iesusnak
foganattÿaat meg hÿrdetnÿ / Es
Azzonÿwnk nekÿ enghedween
mondotta vona Ecce Ancilla
domini fiat michi secundum verbum
tuum .. yme wrnak zolgalo leanÿa
leegÿen ennekem az te bezedód
zerent ; Ezeeben forgattÿa vala zēt
ersebethnek foganattÿaat ees . Az
okaert zent leelek wr isten ffel ÿn
doÿtaa zÿweet hogÿ meg latogath
naa ewteth : es az zent magzatot .

{382a}
Az ÿdóben . ffel k-
elwen maria
meene el az he
-egÿekre nagÿ s
ÿetettel Iwdan
ak varasaaban
es bel meene zakarÿasnak
hazaban . es kez''enee ersebeth
-nek / Es leen az . hogy hall
otta vona ersebeth . marian
ak kezenetÿt . ewrw̋le a'' m
agzat ew termeeben . Es b
el teleek zent leelekkel erse
beth : es ffel keÿaÿta nagÿ
zowal es monda / Aldot v
agy te azzonyallatoknak
kó̗zótte / es aldot te meehed
nek gÿmelche / Es honnan
vagÿon ez ennekem . hogÿ
ÿewÿón en wramnak an-
nÿa en hozÿam / Merth
yme mÿnek wtanna te ÿd
wózletódnek zozattÿa ÿewe
en fÿleÿmbe ewrw̋le vÿga
ssaggal az magzat en term
embe / Annak okaert bodog
ok kyket hÿttel . mert byz
onÿawal . bel tellÿesednek
te benned . kÿk mondathwa
n vannak teeneked wr ist
entewl . Es ottan monda
Maria . Fel magaztallÿa
en lelkem lelkem wr istenth . me
rth ewrw̋le en eeló lelkem
en ÿdwózeÿtew istenemben
Wr istenben zerelmes Atÿamffÿaÿ
Akarwan / zolnÿ ( . mÿnt meeltatlan )
ez maÿ zentssegees napnak meltoss
agarol . es erwendetesseegheról .

{382b}
Mÿeerth twlaÿdon Az Zent Istennek ze
relmes Annÿarol vagÿon eredetÿ es fo
ndamentoma . kÿ mÿnden zentóknel m
eeltossagosb ; mÿndden dychóseegnek felette
vagÿon . Es mÿnden teremtót ÿo ew na
lanaal alaab vagÿon / kÿnek chak wr
Isten vagÿon felette / kÿt Sem meenÿ
Sem fóld eeleegkeppen nem dÿcheerhetÿ
haat mÿ . zent Agoston doctor mondasa
zerent / mÿ vagÿwnk . Semÿt eerdemmel
teetemeennÿel bÿnesek / hogÿ ewnekÿ
meelto dÿcheeretót mondhasswnk . Ha
meeg mÿndden testw̋nk tagwnk eeló
nyelw̋re fordwlhatna . Sem vonank
eeleghek zolasra . zent Ieroꝰ doctor m
egh wgÿ mond . Ha ennekem ezer zaam
vona . es Annee nÿelwem mÿnt az
eghnek Cÿllaghÿ / Es mÿnd azok zenghe
neenek / meeg . sem tehetneek eeleghet
teeneked . az te nagÿ meeltossagos ÿowo
todrol . oh en zent Azzonÿom . Azeerth
nagÿ zykseegkeppen yllÿk mÿnekewnk
folÿamnwnk az ew zent malaztossag
ahoz . kÿnek nÿereeseewel . meltobban zol-
hasswnk ew zentsseeges tÿztóletes voltarol
Es ez maÿ zent ewrómeeról . vÿgasaga
rol . kÿból dÿchekódÿk ees az zent ewan-
geliomnak magÿarazattÿa zerent ; M
ert ez maÿ . zent ereme leegÿ . az ew z
ÿzesseeges zÿweenek masod eelezteese
ew zent ffyanak foganattÿa wtan .
Annak okaeert ees ez maÿ zent ÿnnep
mondatÿk zent eremnek ÿnnepenek .
mert nagy sok reend belÿ eremek ta
madanak ez maÿ napon ha az zenth
ewangeliomot meg tekeenttÿek ; Elezer
Az wr isten zent ffÿanak mert ÿmaran
fogantatot vala .. mert ÿmaran hÿr
dettetÿk vala az zentóktw̋l : Masodzor
erw̋l vala Ianos ees . mert ÿelennen
vala az ew meg zentólese . harmazor
Az zent Angÿalok / mert az ew tarssa
sagok zaporodnÿ kezdót vala . Negÿed
zer zent eersebeth . bel telween zent lee
leknek malazttÿawal Ewtódzór . Az
eedes zÿz maria : kÿt ottan ennen maga
kÿ ÿelente . Wÿgada : az en eeló lelkem

{383a}
En Idwezóÿtew Istenemben . Oh zerelm
es atÿamffÿaÿ . bÿzonÿawal nagÿ a
ÿoÿtatus zÿwel leelekkel . ÿllÿk mÿne
kewnk ez meltossagus erwendetesseeg
ben magwnkat elegóÿtenewnk . zent
paal apostolnak mondasa zerent . mÿn
dden erw̋lókkel . thwdnÿa ÿllÿk leel
ek zerent . erw̋llÿetek / Oh ha megh
gondollÿok : A meennÿeÿ dÿchóseeges
zent erw̋met honnan vagÿon es kÿ
tewl zarmazÿk / byzonÿawal ezw̋nk
be vehettÿók mert ez maÿ zent erewm
nek ees wgÿan azon . eredetÿ . Onnan vagÿon
es azonoktwl .. mert Az eedes Iesustwl
Az zeep zÿz mariatwl . es az zentektw̋l .
Masodbol meltossagus ez maÿ zenth
nap . Az nagÿ lelkÿ gÿmelchnek az az
zent papaktwl reea enghedet bwlch
wnak haznalattyabol ; Mert mÿ
-keppen Az egÿhazÿ zent zolosmaban
olwattatÿk . zent Wrban . es Bonifa
cius papak . Azon es anne zenth bwl-
chwt enghettek / ez maÿ zent ÿnnepre
mÿnd octawaÿg . Mÿnt zÿntÿn Wr
napÿara / mÿnd Bullaÿawal eegÿe
temben ; Azert felette ÿo embernek
zent gÿonassal es tóredelmesseeggel hoz
ÿaa kezw̋lnÿ . hogÿ az zent Bwlchw
kat meg valhassa : mert halalos bÿnbe
valok . semÿt twdwan / nem haznalnak
vele / Am wgÿ mond zent paal apos
tol . mÿndden lelkÿ ÿoth . wr ÿsten
aad az ewtet zeretóknek / zent Bern
ald doctor . meenewel tÿztab es nagÿ
ob az istenÿ zeretet emberben : Annee
wal teeb ÿob veezen .. wr istentewl .
Azonkeppen . ha ky az eedes zÿz mariat
zeretÿ es zerethween dÿcheerÿ / nÿnch
en olÿ zÿkseghe embernek . akar ew
lelkeeben . akar testeeben . akar ez wÿ
laghÿ eeleteeben . hogÿ A zÿz maria
nak atala meg nem nÿerhetÿ . kÿról
wgÿ mond egÿ . zent Irasbelÿ doctor
Mÿndden tÿztóssegók kózót . Neegÿ
ÿeles tÿztóletes meltossagokkal zerette
wr Isten Az ew zerelmes zent Annÿaat

{383b}
Elssew Hogy soha semÿnemew
el veeghezót tanach A zent harom
saghnak tÿtkÿaban nem lehet
Az zÿz Anÿa marianal ÿelen
voltanaal kÿl Masod hogÿ
soha ez wÿlagra . senkÿnek va
la mÿnemew istenÿ malazth nem
adatÿk az zÿz marianak hÿree
nel kÿl . harmad . hogÿ soha
Senkÿt wr isten erek karhoza
ttra nem veeth . Az zÿz maria
nak . Akarattÿanaal kÿl / Ne
gÿed hogÿ soha az ew zentssee
ges kenÿergheese heÿ''aban nem
haggÿatÿk el . hogÿ meg ne
halgattathneek . Akar meelʼ nag̋
bÿnesseert ees ; ÿme zerelmes a
tÿamffÿaÿ lassaatok az kegÿelmes
zÿz maria Azzonÿwnknak es
zeep zÿlenkenk nagÿ tehetsseeg
eet es hatalmassagaat : erról
wgÿ mond zent Ignacius pÿspek
Bÿzonÿawal lehetetlen vala
meelʼʼ bÿnesnek Idwózewlnÿ az
te seghedelmedneel kÿl oh aldot
zent zÿz . Cassianus meg wgÿ
mond . Emberÿ nemnek mÿnd
en Idwesseeghe chak az te ma
laztossagodban vettetót . oh kegÿ
es zeep zÿz maria / zent Agoston
doctor megh wgÿ mond . Oh aldot
Istennek zent Annÿa . Bÿzonÿa
wal az te aldassodnak mÿatta
aldatÿk meg mÿnden teremtet al
lat : Mert aldot vagÿ az zenth
malazthnak mÿatta kÿt meg lee
leel .. Az tyztósseegnek mÿatta k
ÿt eerdemleel .. Az ÿrgalmassag
nak mÿatta kÿt zeplótelen zÿ
leel .. Az dÿchóseegnek mÿatta
kÿt meg kereseel . xp̄us Iesus .
kÿ . mÿkeppen reezes leen az mÿ
gÿarlo es erótelen termeezetw̋nk
ben . Azonkeppen : ennen ÿo wol
taeert teegÿen mÿnket reezessee
ew erekkewl erekkee valo dychóse
-gheeben : Amen

{384a}
Imaran Lassok megh mÿke
ppen meene . Az ghengesseeges
zÿz . A'' meennÿeÿ nemes zeep
wÿragh . Istenÿ draga ÿllath
ew zeplótelen zÿz meehenek
kÿwanatus gÿmelcheewel . An
nÿ mezzee . Annee nagÿ hozÿ
w wttra . es kewesed magaw
al . thwdnÿa ÿllÿk . Nazareth
ból . Ierwsalemben . hol ott lako
zÿk vala az ew rokonsaga zēt
Ersebeth . Azzon : es Zakarÿas
Illÿk mÿndden aÿo''tatus lelk
ew embernek . zÿwezerent
meg gondolnÿ : es eellÿen
nemes zentókkel eegÿetembe
tarsolkódnÿ : es ewnekÿk zolg
alnÿ . Amÿben lehet .. Awag̋
chak . ha nem lehet . raÿtok ke
nÿerw̋lnÿ .
Ezen wthnak azert ÿarasabol
harom . nemes tanwsagwnk
lehetnek . mÿ lelkÿ aÿo''tatos
sagwnk mellee / Elezer teken
chek meg . meelÿ kegÿes zÿ
wel es eedesseeggel .. kÿwan
atossaggal . es alazatossaggal .
az eedes zÿz maria erede kÿ
ew hazabol : meelʼʼ zandekot
meeg akkoron vett vala zÿ
weeben es zandekaban . Mÿ
ÿdóben zent Gabriel archan
gÿalnak ÿzenetÿ mÿat . Atÿa
wr istennek zent ffÿaat ÿm
aran meeheben fogatta vala .
kÿnek bÿzonsagaara . peldaÿ
wl / azt ees hallotta vala . hog̋
az ew ween . es ÿdew ÿarta
rokonsaga . Ersebeth . magzatot
eerdemlót vona fogadnÿ ew
meheeben . kÿnek ÿmaran
hatod honapÿa ees vona /
kÿnek hallasa mondhatatlan
nagÿ erw̋met gÿoropottattot
vala az eedes zÿz marianak
zÿweeben lelkeeben : Azt ees
velÿ vala . hogÿ . Az wr az al
dot magzatot : elótte ÿarowaa
tennee az ew zenth ffÿanak

{384b}
Ime azeert meelʼʼ meeltan : Izgattÿa va
la . az kegÿes zÿznek lelkeet az zent leelek . hogÿ el
meene / es az istenÿ adomant meg lato
gathnaa ; es azon vÿzzel meg zentólteth
neek . mÿndden bÿneeból : zent leelekkel
bel tóltethneek . proffetasagra emelteth
neek . es predicatorra teetethneek : Az
eedes wÿonnan foggantatot zÿznek gÿ
melcheetwl . Tekeenchek meg ÿmaran
mÿkeppen / Az eedes zÿz maria . mÿnd
den Idwesseeges eelethnek peldaÿa es
mesteree / Az ew zerelmes ÿegóseetw̋l
zent Iosefftewl .. Zabadsagot keere . kÿnek
ottan enghede . mert hÿzÿ vala hogÿ se
mÿt ollÿat nem <tene> tennee . kÿ ÿo es
Idwesseeges nem vona : El eredween
azeert Ierwsalem ffelee / meegÿen vala
Nem ez wÿlaghÿ neepeknek moggÿa
zerent mÿkoron vendeegsseegben men
nek . mas varasban : De mÿnt ÿllÿk
vala menÿnek feldnek kÿralne azzo
nÿahoz Alazatoson lee fÿggeztween
ew zemeÿt . Nem neezween teetowa .
feÿeet le haÿtwan . Ne keweelseeggel .
Alkolmas rwhaban : Nem draga ótózetben
Mezeÿtelen labbal .. mÿnt kel vala az
ew zent ffÿanak ees ÿewendóre ÿarnÿ
mÿnt az ew zent Apostolÿwal . Nem
aranÿas Chÿzmaban mÿnt a'' mastanÿak
Olwasoÿa ees kezeeben lewen . olwaswan
ees ÿmatkozwan . mÿnt alazatos zerzetess .
Gondolhattÿok towabbaa . hogÿ Semÿ
nehesseeget Semÿ faradsagot ne erzóth
leegÿen . az ew zent ffÿanak terhesseegh
eeból : De ÿnkab nagÿ kÿnnÿen es nag̋
eremmel sÿeth vala . hogÿ chak hama
rab oda ÿwthatna / Mÿkoron azeert
Az eedes menÿnek feldnek zÿz Azzonÿa
Senkÿ zent eersebethnek azt meg nem
ÿzeenee hogÿ eleÿben kÿ kólt volna
De ennen maga leen . Azzonÿwnk zÿz
maria . hozÿaa tartozowal . es az edes
meehe bely gÿmelchel mÿnd hÿr mondo
mÿnd vendeegh : hogÿ chak . mÿnth
hÿzem leennÿ / Az zent erw̋m nagÿob es

{385a}
Chodalatosb lennee : Bel menween
azeert az haazban . kezene zent Ersebethn
ek . netalantan . Ezen ÿgheekkel . mÿnth .
zent . Tobÿasnak az zent Angÿal : Ewr
ewm adasseek teeneked en ÿo veen azz
-on rokonom / Mÿnt hallaa . zent ersebet
az kózóneteth . Azon ÿgheeknek zendw̋le
seewel . ersebeth azzonnak erzeekenseegh
ÿn . le zalla ew meheeben . az zent lee
leknek malazttÿa . es az magzatot Ianost
megh ÿndoÿtaa . istenÿ harmat keppen . EEt
wgÿ mond zent Amborus doctor . ÿollehet
az kezenethnek zozattÿaat elezeer Ersebet
hallaa . De az istenÿ malaztot elezer Ia
nos erzee / Ianos azeert meg erthween
Az hatalmas wr istent ott . ÿelen leennÿ
Az zyznek meheeben . wÿgada . es ÿmadaa
Es kÿt bezedeewel nem valhat vala . erw
endetesseegnek ÿndwlattÿawal meg bÿz
onoÿtaa . Ottan azonnal Ersebeth azzon
bel teleek . zent lelekkel :. es le esween
azzonÿwnknak<.> labaÿ elóth . nagÿ alaza
tossaggal kezeet fogaa : meg ólelee es m
eg apolgataa / Oh meg gondolhattÿa mÿ
nden ayo''tatus leelek mÿnemew zenth
sseges óleleesek es apolgatasok valan
ak akkor Az keth zent Azzonÿallatok
kózót / es mÿnemew zent malaztossag
az ket dÿchóseeges magzatok kózót . Bÿz
-onÿawal soha annak elette ez vÿlagon
hasonlatus erw̋m es vÿgasaag nem ha
llottatot vala . Annak . okaert ees zent
Ersebeth azzon nem tÿrhetee megh ennen
magaat . De nagÿ ffel zowal ffel keÿaÿ
tta es harom reend belÿ proffetalast ÿel
ente kÿ mondwan ; Elezer ÿelen valo
tÿtokrol . az az hogÿ az Istennek zent ffÿa
az zÿznek meheeben vona / es Azzon/yÿw
nknak zÿzesseegeeról es monda Aldot
vagÿ te Azzonÿallatoknak kózótte . es al
dot te mehedenek gÿmelche / Es honnan
vagÿon ez ennekem / hogy . ÿewÿen En
wramnak Istenemnek Annÿa . en hozÿā
Mert ÿme mÿnt az Idwezleesednek zo
zattÿa . bel ÿewe en fÿleÿmbe ewrw̋le
nagÿ ewrw̋mmel az magzat en mehem
ben . Masodzor proffetala el mwlt dolo
grol

{385b}
Mondwan Es boldoghok kÿk
nek hÿtteel / az angÿal mÿat
harmadzor . meg ÿewendóre m
ondwan .. Mert bel tellÿesed
nek tebenned . kÿk mondothwan
teeneked az wr ÿstentewl / ÿllÿk
gondolwan benne eedeskednÿ
mÿnemew nagÿ lelkÿ vÿdam
saggal . es . zÿw̋eenek eedessee
ghenek . mondotta leegÿen ezek
eth zent Ersebeth azzon ?
Annak wtanna halwan azzonÿwnk
zÿz maria . ez nagÿ chodaat .
hogÿ . az ew rokonsaga . ersebet
ez nagÿ ÿstenÿ dolgokat ÿol
ertenee / Es hogÿ : ÿewendó mon
dasawal ennÿ tÿztesseeghet
tett vona ewnekÿ / Nem hÿwee
el ennen magaat . mert twggÿa
vala hogÿ mÿndenek azzon
keppen ygazak volnanak . De
azon zent Alazatossagban meg
maradwan : es nagÿ erw̋mre
reemewlween az ew eedes zÿ
we lelke / ew ees el kezdee az
zent ÿewendó mondasth . es
monda . Magnificat Anima mea
domini . Et exultauit spiritus meus etcetera .
ffel magaztallÿa en lelkem
az wr istent / Mert ewrw̋le
en eeló lelkem en Idwezóÿ
tew Istenembe . ⁊c . zerezween
es mÿnd veegÿg el eenekól
ween . en eedes erwendetes
dÿcheeretót . zent leeleknek
ÿhleseeból / azonkózben nagÿ
eedes lelkÿ sÿrasth es . erw
endetes kenÿwet hwllathwan
Es meg maradwan . zeent zol
galattra az ew rokonsagan
aal . wgÿ mynd harom hona
pÿg . towaab ees vala mÿ
kewessee . Es azonkózbe<n> mÿ
nd azokat kÿk ÿmaran az
ew zent ffyarol be tóltenek
vala

{386a}
Zent Zÿweeben forgattÿa es ha
nnÿa vetÿ vala ; mÿkeppen az
reeghÿ proffetak ees zoltanak
vona rola ; es hogÿ ez gÿarlo
vylagot ees meg valtando vo
na . Annak wtanna az ÿdók
bel telween ; nagÿ alazatossagg
-al bwlchwt veen ew rokonsa
gatwl ; esmeg nagÿ zÿliygsseeg
gel . haza teree . Nazarethben .
Nagÿ halakat adwan Atÿa
myndenhato wr istennek mÿ
-nden lett dÿcheretes dolgokon
Masod tanwsaghwnk
leezen Azzonÿwnk zyz maria
nak lelkÿ ÿozagus mÿwelkó
detÿból // Bÿzonÿawal . mÿke
ppen mÿndenewt aÿo''tatus le
lek talaal . az zÿz marianak
mestersseeges dolgaÿban kÿth
kellÿen kówethnÿ . es tanwl
nÿ . Azonkeppen . ez maÿ zar
andoksaagh ÿarasaban ees / ÿe
lessen . ÿllÿk meg tekeentenw̋
-nk . az ew sanÿarw penitencia
ÿaat . kÿt . Az zeep . meennÿeÿ
dÿchóseeges angÿaloknak azzo
nÿa erzee Az hozÿw wthn
ak . sanÿarwsagabol gÿorssass
agoss enghedelmesseeget / Nagÿ
kemeenseeges zeghenseegeet / es
ez wÿlaghÿ pompasaghnak
meg wtalattÿaat / es mÿnde
enben ÿgÿenes meertekletess
eegnek tartassaat / ÿllÿk tow
abbaa meg tekeentenÿ . tanw
sagnak okaeert . ew nagÿ eróss
egeet / kÿt az zent Angÿalnak
zawabol veet vala ; hÿtÿth
Alazatossagaat . es kegÿessegeet
Bwzgosagus zerelmeet / zepló
telen tÿztasagaat / istenhez va
lo Aÿo''tatus gherÿedózóseeg
eet . Es mÿnden ÿozagban va
lo veegÿg meg maradasaat .
kÿhóz soha mas . Sem hasonlatus

{386b}
Hozÿaa . nem Volt . Sem leezen Adamnak
magzatÿ kózót / Azeert myndden batorss
aggal ÿllÿk ew zentsegheetw̋l . yo pel-
daat es Idwesseges tanwsagot vene-
wnk . hogÿ keellemetesek lehessewnk
mÿ ees . mÿnd ewnekÿ . mÿnd az ew
zent Iesus ffÿanak / kyt hamarab soha
meg nem leelhetwnk sem vehetw̋nk
mÿnt az kegÿes zÿz marianak atala .
kÿnek zent . kezee atal zarmaznak mÿ
nden ÿok mÿnekewnk mennÿeknek
orzagabol . zent Bernald doctornak mō-
dasa zerent . Annak okaert ees bodogh
nak mongÿaak ewtet mÿndeden nemzetek
Mert halando embereknek erek eeletet
zÿle / Az zent Angÿaloknak erw̋met . ÿgaz
aknak dÿchóseeget / es az zeeghen bÿne
seknek bochanattra valo remeenseeget .
Azeert erw̋het vÿgadhat mÿndden bÿn
-es . kÿnek eellÿen hatalmas es kegÿes An
nÿa / mert soha senkÿt el nem haagÿ
veznÿ chak kÿ ewbenne kethseegben ne
esseek . veegre . kÿról sok peldaat olwa-
swnk . zent ÿrasban kÿ leezen .
Harmad tanwsaghwnk rend zerēt
Vala egÿ ÿdóben egÿ vÿtez / es mÿko
ron az ew azzon feleseege . magzatot zÿlt
vona / wtalaa meg ewtet . Aloÿthwan
kethseegból . hogÿ gonozwl leelte vona .
Es ÿzee kÿ wdwarabol mÿnd ffÿas
twl : Az zeegheen . azzonÿallat kele ffel
nagÿ banattal es meene az vÿz parttÿa
ra . es ott . mÿkoron sÿrathnaa magaat
es kenÿereghne Az zÿz marianak . kÿnek
zolgalt vala ew eelteeben hog̋ ne had-
-naa el veznÿ . Banattÿaban le haÿtaa
feÿeet es eseek mÿnd ffÿastwl az vÿz
be / es mÿkoron fenekre ment vona . Az
eedes zÿz maria tartaa meg ewket hal-
twl / Es mÿkoron kÿ keresteek vona onnā
halaalnal kÿl kÿ hozaak az vÿz fenekee
ról / Es meg ÿelentee az ew wranak
az nagÿ chodaat .. Annak okaert nagÿ
erembe leween . le esseek labaÿ elóth
es bochanatot keere tewle hogÿ bynte
len azt tette vona ew vele . Az Iambor

{387a}
Azzonÿallat azonnal megh bochata
Ewnekÿ . mÿndenben halaat . adwan wr
Istennek es az zÿz marianak /. Es keree
az Iambor wraat hogÿ az naptwl fo
ghwa lennee bekeseghe ew rola . mert
Az zÿz marianak tÿztóssegheere mÿnd
halalÿg tÿztassagban akarna meg ma
radnÿ / es meg nÿeree ; Azeert annak
wtanna mÿg eele Annal ees nagÿo
bban zolgala az eedes ÿrgalmassagnak
zent zÿleÿeenek / es holta wtan az m
ennÿeÿ dÿchóseegben vÿteteek : kÿt m
ÿnekewnk es engheggÿen . <Ad> az menÿeÿ
kegÿes keralne azzonnak tÿztóssegheerth
Atya ffÿw zent leelek egÿ ÿsten Amē
Zent lazlo kÿralnak
Innepeeró̗l :-
Ez maÿ zent Innepnek Epistolaÿaat
ÿrtta meg bólch kenÿweenek tÿzed
rezeeben . Sapiencie decimo / meel ÿgheek
nek elótte azon Capitulomba wgÿ
mond ; Azok . kÿk az ÿgaz bólcchesee
ghót hattra vetÿk ; Nem chak hogÿ
a'' ÿonak twdatlansagaban eÿtÿk en
nen magokat . De meeg wtannok ees
bolond emlekózetót hannak .. hogÿ a''
mÿnemew gonossagban eeltenek m
eeg holtok wtan ees meg lattatÿk
Az bólccheseeg kedeeg . kÿk ewmagokat
gonoztwl meg tarttÿaak : mÿndden
faÿdalmaktwl meg otalmazÿa / ezen
ÿgheek wtan kówethkózÿk ez maÿ
zent epistola .:-
IGazat vÿsel wr
isten ÿgyenes wt
-akon .. es megh
mwtattÿa ewne
kÿ istennek orza-
gaat . Adot ees ew
nekÿ zenteknek ertelmeet M
egh tÿzteseÿtette ewtet ew dolga
yban . es veegre vÿtte ew mwk
aÿt . Alnoksaghnak kerw̋l veete

{387b}
lÿben . yelen leen ewneky / es tÿz
tesseegre vewee ffel ewtet / Meg
órÿzee ewtet ew ellenseeghÿt-
ewl . es hamÿs hytetóktewl meg
otalmazaa ewtet . Es eróss baÿ
vÿwasth ada ewnekÿ . hogÿ gÿóz
ne . es megh ÿssmernee merth
mÿndenneel hatalmasb az ból
chesseegh . Ez el arwlt ÿgazat
nē hagÿaa el . De az bÿnesekt
ewl megh zabadoÿtaa ewteth
Lee es zalla ew vele az temlecz-
nek vermeeben . Az fogssagban
sem hagÿaa el ewtet . mÿglen
ffel nem magaztathnaa ewtet .
az orzaghÿ bÿrodalmassagba
es hatalmassagban azok el
len kÿk ewtet nÿomorgattÿak
vala / Es hazwgoknak mwta
taa mÿnd azokat kÿk ewtet
hamÿs hÿrrel ÿlleteek / Es vee
gheezettre ada ewnekÿ az wr is
ten . erek dÿchóseeghót :. deo . gratias
Wr istenben zerelmes atÿamff
ÿaÿ / ÿollehet ez zent Epistola belÿ
ffel magaztatast es dÿcheereteth
bólch eredet zerent ÿrtta leegÿen
Az elssew reezeet Iacob patriarch
arol . kÿ Esaw attÿaffÿatwl valo
feelteeben fwtot vala Mesopota
-mÿaban / es ÿdó bel telwen mÿko
ron Attÿanak hazahoz terne . Vÿas
kodeek meg Istennek zent Angÿa
lawal . es dyadalmat veween
az zent Angÿalon : mas newet eer
demle . wr istentewl / es monda
az zent angÿal ewnekÿ . ha isten
ellen eróss leel . meneewel ÿnkab
emberek ellen eróss leez . Azeert ees
towabbaa nem hÿwattatol Iacob
nak De Irsael leezen teeneked ne
wed : az az . isten lato ember -

{388a}
Az masodÿk reezeeben emlekózÿk
az ew ffÿarol Ioseffról kÿt az ew
attÿaffÿaÿ el arwlanak Egÿptomb
elÿ kalomaroknak es azok adaak
ffaraho kÿral opp mestereenek : ott
esmeg bel arwlwan : temlecznek
fogssagaat zenwedee : De mÿnden
ból ky <.> zabadoÿtaa Izraelnek iste
ne . mÿeert koronkeed Iamborsagb
an es tÿztassagban tarttÿa vala
ennen magaat : Annak okaerth
ees feÿedelmee tewee ewtet wr
isten egheez Egÿptomba / es mÿnd
attÿanak Annÿanak es arwltato
Attÿaffÿaÿnak felettek magaztataa
ewtet wr isten . kÿben mÿndeden
bÿzodalmaat vetette vala . kÿk
bewtew zerent megh vannak ÿr
wan Moÿses elssew kenÿween
ek harmÿncz kÿlenczed rezeeben
De ÿmaran Anÿazent egÿhaaz
ban valo tanwsaag zerent . meltan
vehettÿek . Dÿchóseeges zent lazlo
kÿralrol kÿt Azonkeppen ew nag̋
lelkÿ ÿozagos voltaeert . es tÿztassa
gus eeletÿeert . kÿ valaztaa mÿ
nden neepek kózzól . es mÿnden
haborwsaghÿban meg otalmazaa
Elezer az ew attÿaffÿanak Sala
monnak ellene / es az gonoz tatar
oknak ellene . es ez aldot kerez
ttÿen orzagnak feÿedelemseege
re magaztalaa ffel ewtet / kÿ
nek wtanna meeg hasonlatos
es dÿcheeretes feÿedelem nem
tamadot . kÿt zemenkkel ÿol la
twnk / kÿnek feellÿebben valo
meltossagaat es dÿcheeretÿk n
ÿlwabban meg hallÿon mÿko
ron az ew zent eeletÿnek zerÿt
meg magÿarazÿok . kÿnek zent
eerdeme . es essedózeese zolgal
tassa wr istennek zent malaz
-ttÿaat reea
Wr istennek Azeert tÿztes
seegheere / es ez dÿchóseeges zent

{388b}
Lazlo kÿralnak meltossagus emlekóze
tÿre / mÿ ÿdwesseegewnk mellee / ha
rom lelkÿ tanwsagwnk leezen ez maÿ
magÿarazatban / Elssew leezen / Az ÿgaz
wttrol . kÿn ez vÿlagon keel ÿarnÿ
Masod : Idwesseeges wttrol . kÿt ez w
ylagon meg kel keresnÿ / harmad az
menÿeÿ dychóseegnek veeteleeról kÿb
en halalwnk wtan keel lakoznÿ
Mondaam elsew tanwsaag adatÿk
az ÿgaz wtnak ÿarasarol / erról zent
lelek wr isten bólch zaÿa atal . pro
verbiorum xij . wgÿ mond . Az ÿgassag
nak wta esweenÿe / eelet . ez wÿla
gon malaztkeppen . Az mas vylagon
dÿchóseegkeppen / Az ÿgassagrol kedeeg
el haÿlot horgas wt ; erek halarra
vÿzen / pelda / ha meg tekeenttÿek
ÿme nÿlwan vagÿon hogÿ kezdettwl
foghwa / az hamÿssagban elók mÿnd
el veztenek ; Elezer mennÿeknek or-
zagaban . az hamÿssageert . az gonoz
angÿalok lee hwllanak . az ÿok meg
maradanak . meg alwan az eredetzer
ent valo ÿgassagban / Masodzor pa
radÿchomba / Az elsew zÿleÿnk mÿg
az eredethnek ÿgassagaat tartaak . ew
ket ees meg tartaa wr isten / de mÿnt
atal hagÿaak . ottan kÿ vereteenek
Azonkeppen ÿmaran . ez gÿarlo halan
dosagnak lÿmÿaÿan / ÿewónk alaa
Az ygaz Abeltewl foghwa : mÿnd ez
ÿdeÿgh kÿkkel tellÿes peldazerent az
zent ÿras . kÿk ÿool es ÿgazan eelte
nek . eegÿ sem vezót el bennók noha kÿ mwltanak De
mÿnd Idwezwltenek / Az gonozok ked
eeg mÿnd pokorra zallottanak noha
ez wÿlagon kedwókre eeltenek . de holtok wtan
Mÿnd ez eellÿen dolgokat ÿol ezee
ben vette vala zent lazlo kÿral / es
mÿnemew alhatatlan vona ez wÿl
aag . meelʼ chalard . Abenne valo . ee
let . meel vezedelmes kedeeg . az wtan
na valo fÿzeteesnek folgÿa / Wr iste
nnek segheedseegheewel nem akaraa
kówethnÿ : De az ÿgaz es lelkÿ ÿoza
gus wtat valaztaa ennen maganak .

{389a}
Kÿ ÿollehet eegÿ ÿdeÿglen kemeen
seeget mwtasson De maga sok ÿoth
nagÿ keenchet talaal . ember ew raÿ
tta ; ha kÿ kedeeg ez wÿlaghnak eng
ed : mÿnemew ÿozaggal fÿzesse meg
hallÿok az zent ÿrasbol / zent Iob ke
nÿweenek elsew reezeeben . wgÿ m
ond . Mezeÿtelen ÿewttem kÿ en an
ÿamnak meeheból / esmeg mezeÿtel
en meegÿek oda ; ha kÿ mondanaa
Nam rwhank . vagÿon / ÿol mongÿa
De azt ees az nÿawalÿas barmokt-
wl erówel vettek . Towabbaa A-
mÿ zÿleteesewnk ÿzonÿwsagus hog̋
ember ÿngÿen sem merÿ emleÿtenÿ
ees ; Ez wÿlagra ÿewetelw̋nk . nag̋
sÿralmas es banatus / mert nem tw
ggÿok mÿre ÿewenk / Nagÿ feelelm
es mert nem twggÿok halalwnk
nak wtannak mÿre meegÿewnk
ezeket bólch mongÿa Sapiencie vij .
Towabbaa . mÿkoron ez wÿlagÿ eele
tewnknek veegezetÿre ÿwtwnk . va
la mÿ tÿztósseegewnk . awagÿ kaz
dagsagwnk es ÿozagwnk volt . mÿ
nd el vezÿ el fozttÿa tewlw̋nk es
mezeÿtelen bochaat kÿ belóle / mÿn
den ÿrgalmassaghnaal kÿl mÿnt ÿol
lattÿok . erról mongÿa zent paal ap
ostol . tÿmoteus pÿspeknek ÿrth elsew
leweleenek hatod Capitwlomaban
Semÿt nem hoztwnk ez wÿlagra
Semÿ kethseeg . mert semÿt sem vÿhe
tewnk el mÿ velw̋nk / ÿme azeerth
zerelmes atÿamffÿaÿ . bÿzon tanwsaag
adatÿk mÿnekw̋nk ennen . hogÿ semÿ
ÿgÿenesseeg nÿnchen ez wÿlagÿ eelet
nek folÿasaban . ÿllÿk Azeert olÿ ÿg
az wton ÿarnwnk kÿ az wr istenn
ek dÿcheeretes . mÿnekewnk Idwess
eeges . ez vÿlaghÿ yo baratwnknak
ÿo pelda . es dÿcheeret : mÿnt wr
wnk Iesus mongÿa az zent ewange
liomba zent Mathe ÿrtta meg ken̋
weenek []
Nÿlwan teegÿetek a''mÿ ÿot teeztek
hogÿ lassaak es dÿcheerÿeek az tÿ m
ennÿeÿ zent atÿatokat belólee : De
hogÿ hew dÿchóseegnek mÿatta el
ne vezÿen . zent Gerger doctor mond
asa zerent belól valo ÿo zandeek aka
rat

{389b}
Zent Alazatossagnak alatta reÿtesseek
el . kÿwel ne ember elót keellettes
sewnk . De az wr istennek zent zÿn
enek elótte / Ezenkeppen teezen va
la dÿchóseeges zent lazlo kÿral ees
mert ÿollehet / mÿndenestewl fogh
wa wr istennek <ala> aÿanlotta
vala ennen magaat : Nemes vala
kÿral ees vala : De semÿt nem gon
dol vala ez wÿlaghÿ tÿztesseeggel
Senkÿt hatalmassaggal meg sem
nÿomoroÿt vala .. De nagÿ ÿstenÿ
Igassagban eelween / mÿnddennek ÿg
ÿenlókeppen kÿ zolgaltattÿa vala
az ÿgassagot / mÿkeppen meg hallÿ
ok az ew zent eeleteeben .
Masod tanwsagwnk leezen
Idwesseeges wthnak meg kereseese
ról ezen wÿlagon / kÿnek fondam
entoma mondatÿk leelkÿ malaz
tos nemesseegh . es Istenhez eeggÿe
seÿtew akarat . kÿról wgÿ mond
zent Bernald doctor : mÿg ember
ez wÿlagon eel . felette . ÿghen keel
gÿoropodnÿ . lelkÿ malaztossagban
es ÿstenhez eeggÿeseÿtew akarath
ban . merth az a'' bÿzon Idwesseeg
nek wta : kÿról zent Isayas pro
ffeta ees meg emlekózÿk kenÿwe
enek harmÿnczad reezeeben . mon
dwan . Ez az bÿzon wth . azeerth
ÿarÿatok raÿtta / Azont bÿzonoÿ
ttÿa a'' mÿ eedes wrwnk Iesus
ees az zent ewangeliomba zenth
Mathe ÿrtta meg kenÿweenek
heted rezeeben / A''kÿ az en meenn
ÿeÿ zent atyamnak akarattÿaat
teezÿ / ew meegÿen be menÿek
nek orzagaban ; zent meg wgÿ
mond Effesumbelÿeknek yrth le
weleenek ewtód rezeeben ; lassa
tok atÿamffyaÿ hogÿ okkal ÿar
ÿatok . Ne wgÿ mÿnt <mÿnt> az
eztelenek : De mÿnt ezesek . meg
lathwan es ÿsmerween . mÿ lee
gÿen wr istennek ÿo es bÿzon
akarattÿa / mert wgÿ eggÿesewl
het ember egÿbe . ha monnoffel
eeggÿet akar . es nem akar -

{390a}
Ez eellÿen nemes Regulassagok
es meennÿeÿ ÿozagok fondamen
tomzerent valanak dÿchóseeges
zent lazlo kÿralban / kÿ ÿollehet
kÿw̋l ees . nagÿ nemes nemból
vala . de ból naggÿal nemesb va
la . mert mÿndden ÿozagokkal te
llÿes vala . mÿnt eggÿ zeep ÿ
llatw patÿka . kÿben dragalatus
wggentom kenetók tartathnak .
Wr istennel kedeeg naggÿal
nagÿobban eeggÿes vala . mert
soha semÿnemew bÿnnel meg
nem bantotta vala .. De koronk
eed nagÿ zent zeretettel es alaza
tossaggal zolgallÿa vala az wr
ÿstent / kÿról wgÿ mond zent Ber
nald doctor : Mÿnem nagÿ ÿozag
az zent alazatossaag . mÿkoron
ember zegheenseegben vagÿon
De akkoron nagÿob dragalatus
mÿkoron ember nagÿ tÿztesseeg
ben . vagÿon / Belch harmad ree
zeben kenÿweenek Ecclesiastici
iii . meg wgÿ mond / Mÿg m
ÿnneel nagÿob es tÿztóletesb
vagy . Alazÿad meg tennen ma
gadat . es wr istennek elótte
malaztot leelz ; zent Innocenciꝰ
papa meg wgÿ mond ; merth
mÿnewel ember ennen maga
ban alazatosb . Annewal isten
elóth nemesseb : Azt olwassok az
reghÿ zent kÿralokrol ees . Saul
Dauid / az orzaghÿ kÿralsaghnak
bÿrtokaat / nagÿobban zent alaza
tossagbol eerdemletteek . kÿkról
elsew kÿralÿ kenÿnek tÿzen ew
tód . rezeeben vagÿon megh
ÿrwan / Mÿkoron az te zeme
ÿdnek elette kÿsded vonaal . es
nemzetsseeghódben alaab va
lo : Az en neepemnek Izraelnek
elótte ÿarow̋a teelek teeghódet
Azonkeppen olwassok zent lazlo
kÿralrol ees . hogÿ gÿakortaa
ÿl vala az zegheenÿeknek
sereghy kózzee tÿtkon es ott zol
gallÿa

{390b}
Vala Wr Iesusth Cristusth mynd eetón
eethzaka : az ew eedes meg valtoÿa
nak zeeghenseegeet gondolwan .
Tanwsaag Adatÿk
Kewanatus zÿwel mondhatna vala
kÿ Byzon akarnaam meg twdnÿ
es tanwlnÿ . mÿnemew lelkÿ ÿoza
gokkal eeggÿesewlhet ember wr
istenhez / Doctoroknak mondasok zerēt
Neegÿ ÿeles lelkÿ ÿozagokat gÿeÿt
hetw̋nk reea / Elsew . zent Alazatoss
aag . honnan bÿzonoÿttÿok / zenth
paal apostol mondasabol .. Az aldot
Cristus Iesus . mÿkoron nagÿ felssee
ges vona ew istenÿ nagÿssagaban
meg alazaa magaat ; mÿkoron kazd
ag vona / magaat meg zegheneÿtee
mÿkoron eróss hatalmas vona koor
termezetet veen / mÿkoron halha<l>tatlan
vona . halandosagban ótózeek . mÿ
koron nagÿ tÿztósseegben vona . nagÿ
zÿdalmassagot es veegre zernÿw̋
halalt ees zenwede / mÿeert zerel
mes atÿamffÿaÿ : meeg ees kerdem
mÿeert . Azeert hogÿ mÿwelw̋nk
eeggÿee lehethne . egÿ akaro leh
ethne / eegÿ lelkew / lehethne .
Masod . ÿozaag zent kegÿesseeg . hon
nan bÿzonoÿttÿok / zent Mathe
ÿrtta megh kenywenÿek tÿzen eegg̋ed
reezeeben . wgÿ monda az aldot isten
nek zent ffÿa . tanwllÿatok en tew-
lem . mert zÿlÿg vagÿok en es ke
gÿes zÿw̋ / Masod helÿen . kÿlenczed
Capitulomaban meg wgÿ mond<..>
Nem ÿewttem az ÿgazakat hÿw̋nÿa
thwdnÿa ÿllÿk az Idwesseegre De
a'' bÿneseket / zent lucach hwzon har
mad Capitulomaban meg wgÿ m
ond . En mennÿeÿ zent Atÿam boch
assad meg ewnekÿk mert nem twg
gyaak mÿt teeznek : Mÿ lehet enneel
nagÿob kegÿesseeg . kÿ meeg ew ellen
segÿeert ees ymada ew halalanak
ÿdeÿn / peldaat adwan hogÿ mÿ ees
azonkeppen tegÿewnk . ha Cristus Iesu
ssal . eeggÿee akarwnk leennÿ .

{391a}
Harmad ÿozaag Igassaag / Honnan bÿ
zonoÿttÿok / hallÿok . Az menneÿ felss
eeges ÿgassagnak zayabol . kÿt meg
ÿrth zent Ianos kenÿweenek tÿzen
neegÿed rezeeben : En vagÿok wth
ÿgassaag es eelet : ÿme zerelmes at
ÿamffÿaÿ mÿnemew bóchewlettel tÿ
ztólÿ wr isten az ÿgassagot / Annak
okaeert ees felette keel mÿnekewnk
kówethnewnk / kÿról wgÿ ÿr ezdras
proffeta . masod leweleenek . harmad
Capitulomaban / Az ÿgassaag oly nag̋
ÿozaag . hogÿ mÿndden hamÿssat . meg
gÿóz . es dÿcheeretes newezetót zerez
embernek mÿnd erekkee / De zent da
uid keeralnak mondasa zerent az sol
taar kenÿben . az hamÿss mondook m
ÿnd el veznek : es zent paal apostol
nak mondasa zerent az hazwgok isten
nek orzagaat veennÿ nem eerdemlÿk
Mert luciper ees eeggÿeert azeert ve
tteteek lee onnan hogÿ hamÿssaagh
leeletteteek ew benne . zent Ianosnak
bÿzonsaga zerent . j . Ioh ij .
Neegÿed ÿozaag . Igaz ÿteelet / hogÿ
kedeeg az ÿgassaag teetelt . Amennÿeÿ
ÿgaz bÿro Cristus Iesus felette zeressee
zent Dauid bÿzonsaag az Soltar kenÿ
nek . xl iiij reezeeben . zeretted wg̋
mond wr isten az ÿgassagot es gÿlól
ted . a'' hamÿssagot ; wgÿ mond rola z
ent Ieroꝰ doctor . es bel . ÿrtaak az tór
ween kenÿnek hwzon harmad rezee
ben . Az ÿgaz feÿedelmeknek es Iam
bor kÿralÿoknak . twlaÿdonok . es wr
Istentewl kÿ adot parancholat . hogÿ
mÿndennek ÿgassagot es ÿgÿenló yte
letet teegÿenek / meg zabadohaak eró-
wel ees . a' meg nÿomorwltakat az h
atalmasnak kezeeból . es meg veegÿeek
az arwakat es ózwegÿóket . az hamÿss
pathwarosoktwl / Ezek azeert az nemes
lelkÿ ÿozagok kÿkben . mÿndden aÿo''ta
tus leelek bel tellÿesóÿtÿ wr istennek
kedwes akarattÿaat / Ezek az valaztot
lelkÿ ÿozagok kyknek mÿatta . ember
eeggÿesewlhet wr istenhez tellÿesseeg
gel ; Ez zent peldazatok fondamentom

{391b}
Zerent es tekeelletesen valanak Dÿchó
-seeges zent lazlo kÿralban / mÿkeppen
olwastatÿk az ew zent eeleteeben
Az okaert ees erdemlee es meegh
ew eelteeben . meg ÿelenteteek sok
choda teetelnek mÿatta / hogÿ ew
vona eeggÿk . wr istennek elótte
az nagÿ zent kÿralok kózzól : mert
ez wÿlaghÿ kÿralssagon vewee
az mennÿeÿ dÿchóseeghnek kÿral
ssagaat . Hol ott zamlaltateek az
nagÿ Confessoroknak kózÿben m
ÿnd eerdemmel . mynd meltossaggal .
Masod tanwsaag : mÿeert em
lekózeenk az Idwesseeges vthnak
keressesseeról / lasswnk regulaat ro
la ; es nem ÿo veztegzeeggel el
hannwnk : Mert wgÿ zent paal .
zent Agoston doctor . azont bÿzon
oÿttÿa / hogÿ nÿnchen eet ez vÿla-
gon meg maradando varaswnk .
De ÿewendót keresswnk : wgÿ mo
nd towabbaa .. arrol ercchetók es
ertekózÿetek kÿ meenÿben vagÿon
nem kÿ ez feldón / kÿre <..> ÿnth
ween keresnÿ A'' mÿ eedes Idwó
zeÿtenk Iesus cristus zent Mathe
yrtta meg kenÿweenek heted ree
zeeben . wgÿ mond : meennÿetek
be az zoross kapwn . mert nagÿ ez
kapw es zeelÿes az wth . kÿ vÿzen
az erek vezedelemre es sokat vann
ak kÿk ÿarnak <raÿtta> . es be m
eennek ew raÿtta : Az wth kedeeg
zoroz . es tóretlen : kÿ vÿzen az e
rek eelettre es kewesen talal<..>nak
bel meennÿ ew raÿtta / Azeerth
zerelmes Atÿamffÿaÿ . Dÿchósee
ghes zent lazlo kÿralnak pelda
ÿa zerent : kÿ mÿg eele az nemes
Idwesseghnek wtan ÿaara . es
be talaala mennÿ wr istennek
zent orzagaban .. Azonkeppen mÿ
meg talalhassok . elezer ez heeth
nemes lelkÿ ÿozagokat meg keel
tanwlnwnk . es benne eelnw̋nk
Elsew ÿozaag . ÿo mÿwelkódettel
eekósewltetót . ÿgaz kerezttÿen hÿth

{392a}
Kÿról wgÿ mond zent paal apostol
Sÿdoknak ÿrth leweleenek tÿzen
eeggÿed rezeeben : ygaz hÿthneel
kÿl lehetetlen kellemetessee lennÿ
ÿstennek Azeert mongÿa zent A
goston doctor . ÿrwan egÿ ÿo
barattÿanak / Zerelmes atÿamffÿa
Azt eressen hÿggÿed es semÿt ben
ne ne ketólkóggÿel . hogÿ mÿnden
poganok Sÿdok . herethnekek . hÿttewl
zakattak . es mÿnd kÿk anÿazenth
egÿhaznak kÿw̋le vannak : pokolnak
erek tÿzeere vetendók ; Maswth
meg wgÿ mond azokrol kÿk ÿgaz
kerezttÿenek . kÿk nem . Bator mÿnd
be meennÿenek az zent egÿhazban
mÿnd feÿet terdet haÿchanak es
Amennet mongÿanak . Sēkÿ eegÿ
eben meg ÿsmertetÿk . hanem ha
kÿ twlaÿdon zeretetbol vallÿa az
zent hÿtet
Masod ÿozaag Idwesseegnek ÿgÿe
nes wtara : Parancholathnak m
eg tartasa .: Zent Mathe kenÿwe
nek tÿzen kÿlenched reezeeben ÿrta
meg . ha akarz . Idwezwlnÿ . tarcz
parancholatot . Annak okaeert mÿ
-nden kerezttÿen embernek . de meeg
zerzetesnek ees zÿzeegh gÿakortaa
meg hannÿ vethnÿ ew zÿweeben
mÿnt egÿ leczkeet . az zent paran
cholatokat . feÿezet zerent
Harmad ÿozaag . hogÿ leelkÿ
vÿg̋azaassal es gond vÿseleessel
magaat bÿntewl otalmazza : merth
wgÿ vagÿon meg ÿrwan zent Ian
os latasarol valo kenÿnek hwzon
eeggÿed rezeeben . Semÿnemew fer
telmes oda be nem meegÿen / Az
oka hogÿ az tÿztwlatlanok elezer
purgatoriomban vÿtethnek . es on
nan . istennek orzagaban .
Neegÿed ÿozaag . wr istent mÿnd
den elótte zerethnÿ . es barattÿaat
hozÿaa hasonlatoson : zent Mathe
ÿrtta meg kenÿweenek hwzon
kettód rezeeben .
<Ewtód . mÿndden barattÿahoz kegÿ
esseegben es yrgalmassagban ÿn
-dwltathnÿ> : kÿról wgÿ mond zent

{392b}
Agoston doctor . Az ÿgaz lelkÿ zeretet mon
datÿk / olÿ meennÿeÿ vthnak . kÿn Isten
yew . emberekhez . es . emberek meennek
Istenhez . kÿt be ees ÿrtak a'' tórween kenÿ
ben ; mÿeert ÿgaz . nem kel tebbet tennÿ hozÿaa
<Hatod ÿozaag>
Ewtód ÿozaag / mÿndden barattÿahoz
kegÿesseegból es ÿrgalmassagbol ÿnd
wltathnÿ . mert zent dauid proffetanak
mondasa zerent ezek az wr istennek
ÿarot wtaÿ / Oh zerelmes atÿamffÿaÿ
ha meg gondollÿok . Bÿzonÿawal soha
egÿ bÿnes sem tarthatna penitenciat
Sem ew Idwesseegeet meg nem leelhet
nee ha wr isten / zent ÿrgalmassagaat
mÿnekewnk nem nÿoÿtanaa . Azeert
zerzette Az nemes regulaat . zent Mathe
ÿrtta meg : Nem leezen annak ÿrgalm
assaga . twdnÿa ÿllÿk az wtolso ÿteele
ten . vala kÿ . eeth ÿrgalmassagot nem
teezen / erchen . ew fele barattÿawal
Hatod ÿozaag : az Idwesseeghnek wta
ra . tett bÿnekról . ÿgÿenló penitenciat
tarthanÿ . zent Mathe ÿrtta meg kenÿ
weenek harmad rezeeben . penitenciat
tarchatok . mert el kózelghet istennek or
zaga : Nem heÿÿaba valo mondas ez .
mert Istennek ÿgassaga zerent . mÿnt leo
papa mongÿa . Senkÿ nem vona melto
az erek Idwesseegre : Masod bÿzonsag
<.>HA<.> atÿa wr istennek zent ffya Iesus
es azzonÿwnk zÿz maria / Ha mÿnd
az nagÿ zentók ees : nag̋ peni at tartottanak es wǵ
mentenek mennÿeknek orzagara : ÿollehet nem mÿnt bÿnesek
meewel ÿnkab azok
kÿk bÿnt ÿsmertek kezdettewl foghwa
mÿnd penitenciat kellot tarta<tt>nÿok es nag̋
kemeenseeggel <...egÿ.> eelnÿok ez vÿlagon
es wgÿ eerdemlenÿ mennÿeknek
zent orzagaat : Mÿnd ez eellÿen ne
mes lelkÿ ÿozagokban eeÿel es nappal
zenetlen elmeelkódÿk vala dÿchó
seeges zent lazlo kÿral : koronkeed gÿo
ropodwan : ÿozagokrol ÿozagokra .
Heted ÿozaag mondatÿk . el kezdet ÿo
ban veegÿg meg maradaas : kÿnek
meg ÿgeerte wr isten az erek Idwess
eeget . zent <Mathe> lucacz ÿrtta meg kenÿwe
enek . tÿzen nÿolchat reezeeben kÿról
<...> wgÿ mond zent Gergel doctor ees
hogÿ nem eleeg embernek az ÿot el kez
-denÿe . De el ees kel veegheznÿ ha haznaat
akarÿa vennÿ

{393a}
Harmad tanwsaagwnk leez
en . mÿnemew ÿozagoknak zeertarta
sawal . keel embernek ffellyeb feell
ÿeb meenne garadÿch zerent . ha lee
lek zerent haznalnÿ akar .. oka ez
mert wgÿ mond Iuuenalis newó
mester . hogÿ mÿndenben modot
keel tartanÿ ha a''mÿt kezd veegre
akarÿa vÿnnÿ : Aristoteles newó
mester meg azt mongÿa : lassan lass
an akar mÿnemew nehez dologban
ember towab mehet .
Kerezttÿen doctoroknak azeert mon
dasok zerent hat / nemes garadÿ-
chokat talalwnk . reea . Elssew m
ondatÿk . leeleknek zabadsaga . az
az . hogÿ mÿnden ez vÿlaghÿ . gÿe
nyerw̋seeghóket . es fertelmetessee
ghóket kÿ zaggasson ennenmaga
bol . hogÿ kÿnÿ leegÿen . gÿorss es m
ezeÿtelen / mert wgÿ mond zent Be
da doctor . vala kÿ : ew ez vÿlaghy
gonoz eeleteeben . meg nem fogÿatko
zÿk es bÿnnek terheet ew leelkee
rol le nem haanÿ veet . Az wr iste
nhez kÿ ew felette vagÿon nem kóz
elgethet ; zent Anselmus meg wg̋
mond / lehetetlen embernek akar mÿ
kÿsded bynnel ees Idwezw̋lnÿ : az
az . awagÿ gÿakortaa nagÿobra vonz
nak . awagÿ lassan lassan . meg nag̋
ÿobbwllnak es azonkeppen az erek
Idwesseegról es tantoroÿthnak
Masod garadÿch : ÿo akaratban
valo meg maradaas : Mert az em
berÿ leeleknek . ÿo . awagÿ gonoz vol
ta . chak az ÿo . awagÿ gonoz zandek
ban akaratban vettetót wgÿ mond
zent Bernald doctor . rola / Az ÿo
akarattal / leehetw̋nk istenee / es az
gonozzal erdeghee / Zent Rÿkhardus
meg wgÿ mond : akar mÿt mÿw
ellÿen ember . ÿo nem lehet ha
nem chak ÿo akarathnak mÿatta
Azeert gondot keel embernek rola
vÿselnÿ ha haznalnÿ akar ew Id
wessegheeben .. hogÿ gonoz akarattra
ew magaat ne haggÿa fordwlnÿ

{393b}
Harmad Garadÿch . mondatÿk ÿo ta
nach fogadaas : ÿelesewl . zÿkseeg emb
ernek . nagÿobban . twdatlannak . ÿras
twdo ezess embereknek tanacchan
ÿarnÿ . es a''mÿ tanwsagot adnak a
lazatossaggal meg fogadnÿ es tar-
tanÿ : Ez eegÿ ÿeles oka . wr isten
tewl meeg az zent gÿonasnak . kÿ
nel kÿl ember nem Idwezw̋lhet
ott adatÿk az ÿo tanach . az el tee
wódót bÿnesnek / ott az bÿzon or
wossaag . az meg korwlt leeleknek
es ott az nemes bólchesseeg : az ÿgassagrol
el tantorodot Adamffÿanak ./
kÿról wgÿ mond zent leelek wr
isten bólch zaÿa atal . eclesiastici
xxxij . eggÿk kenÿweenek harmÿ
ncz kettód rezeeben . En zerelmes
ffÿam . ÿo tanachnaal kÿl semÿt
ne teegÿ . es az olÿ teetemeennek
wtanna meg nem banod .
Neegÿed Garadÿch : zeertartaas .
az az alkolmassaggal valo eeleth
nek vÿseleese . eeth wgÿ mondnak
zent Irasbelÿ doctorok . hogÿ az zent
sseeges eelet . nem aal . az kemeen
eelethnek vÿseleeseeben . thwdnÿa
ÿllÿk / eróss beÿteleesben .. hwzÿw
vÿgÿazasban . testÿ zeghodelmesseeg
ben : zenetlen valo kezÿ dologban
mert mÿnd ezeket Az pokolbelÿ
erdeg ees meg tehetÿ : Az poganok
ees meg teezÿk . De azeert egÿk
sem meegÿen mennÿeknek orza
gaban / De ha kÿ alazatus . tÿzta
saag tarto . ÿrgalmas . enghedel
mes . bekesseeges : ezek az lelkÿ
ÿozagok . ezekról adnak meennÿek
nek orzagaban eerdemet es Coro-
naat : Az testÿ es ez ÿdew zerent
valo . ÿozagok . chak mÿnth eegÿ
ezkóz es vala mÿ segheedseeg kepp
en valok : Annak okaeert . zertar
tassal kel benne eelnÿ hogÿ ÿdó
nap elót el ne vezesse bolondo
ha ennen magaat . Azeert mon
gÿa zent Bernald doctor . Az zeer
tartas mÿnden nemew ÿozagoknak
annÿa zÿleÿee / vessed el ewteth
es az ÿozaag . bÿnnee leezen .

{394a}
Ewtód garadÿch . ÿo mÿwelkódetben
valo keesalkodas : az az hogÿ ne ÿllÿen
veztegh : de vala mÿ kezÿ mwkalkodasb
an foglallÿa ember ennen magaath .
nagÿ sok okaeert . elezer . termeezethnek
ÿndwlattyaeert . wgÿ mond rola zent
Agoston doctor . Ember . teremtetót a''
mwkara . mÿnd az eghÿ madaar az .
reppeseesre / Masodzor newekódeseerth .
merth . Az kezÿ mwkawal . gÿakortaa
meg wÿÿwl embernek veere es
ÿnkab new vele / harmad eg
gheessegeert . mert sok betegssee
gót el mwlat ember . kewes<e> ke
zÿ mwkawal : ÿobban ees ehe
tÿk ÿhatÿk wtanna : Neegÿed
zer . tebbet tebbet tanwl ember
A'' gÿakortaa valo dolog tetell
el : mÿnd az kÿsded gÿermek az
oskolaban . elezer A . b . c tanwl .
es veegre doctorraa leezen . Az-
onkeppen vagÿon . mÿndden lelkÿ
ÿozagoknak ees gÿeÿteeseben . wg̋
mond rola zent Agoston doctor
zerelmes atÿamffÿaÿ mwkalkog
gÿwnk . mÿg eelewnk hogÿ az
ÿo mÿwelkódethnek kwcchawal
meg nÿthassok menÿorzagnak
kapwÿaat / Bÿzonÿwal zerel
mes atÿamffÿaÿ . akar ett . akar
ott mwkara fÿzethnek . Azth
ees mondom . hogÿ ÿghen gyen
yerw̋seeggel eeló vÿtez az . kÿ
vÿwasnaal kÿl akar gÿóznÿ
Nem wgÿ teezen vala zent laz
lo kÿral : mÿnt meg hallÿon
Hatod Garadÿch . veeghÿg m
eg maradaas : oh aÿo''tatus lelk
ew atÿamffÿaÿ de mÿ dologh ez
hogÿ semÿnemew testÿ lelkÿ ÿo
zagbol kÿwe nem hagÿattatÿk
es kÿ nem esÿk . az veegÿgh
meg maradasnak ÿozaga : hall
ok azeert es tanwllÿok megh
mÿ leegÿen oka .. Wgÿ mond
rola zent Isidorus doctor .. Az al
dot teremtew wr isten olÿ kegÿ
elmes emberekhez . hogÿ mÿnt
vala mÿ ÿoth el kezdnek ottan

{394b}
Meg ÿgÿeerÿ ewnekÿ az meennÿeÿ
eerdemet . De addeglan meg nem ag
gÿa . hanem ha . veegre vÿzÿ . Meg
ÿgÿeerÿ hogÿ ewrwóztessen emberth
mondwan . ezt adom . ha . ezt teezed
wgÿ mond towabbaa azon mester
Mert akkoron kellemetes wr istennek
a'' mÿ eeletw̋nk . ha az ÿoban kÿth
el kezdewnk . veegÿgh meg marad-
wnk : wgÿ theen . dychóseeges zent
lazlo kÿral ees . Annak okaeert koron
keed kellemetes vala wr istennek ele
tte : mÿnt meg vagÿon ÿrwan ew
zent eeleteeben .
Zent lazlo kÿralnak
legendaÿa :-
Dÿchóseeges zent lazlo kÿral . Cristus Ie
susnak kÿwalthkeeppen Confessora es va
laztatus hÿw zolgaÿa : Mennÿen feldón
dÿcheeretes . mÿndden Idwózw̋ló vÿwek
nek kózótte . kÿt meegh az ew . Istentewl
eerdemlót newezetÿ ees kÿ ÿelenth
Mert doctoroknak magÿarazattÿok ze
rent . Lazlo . Ladÿslaus . haromaa hass
azthwan . az az laus dacio . populus .
dÿcheeret . adaas . neep : kÿket eegÿbe
rakogathwan . Annÿat teezen . Neep-
nek istentewl adatot dÿcheeret : ÿme
meel dragalatus newet eerdemleth
vala wr istentewl . kÿt ez bodogh em
ber . mÿg eele Bÿzonÿawal . megh
bÿzonoÿtaa <..>hogÿ Anÿa zent egÿhaz
ban wr istennek dÿcheeretÿ leen
De meeg holta wtan ees / mynd erek-
kee / Annak felette . ez zeghen orzagh
nak eróss otalma : es benne valo .
w̋ÿ kerezttÿeneknek . kegÿes attÿa es
bÿzon vÿgaztaloÿa : Tamada kedeeg
Lengÿel orzaghbol : Iambor es istenfeeló
zÿlektewl : es nagÿssagus nemból
kÿnek eredetÿt ezenkeppen olwassok
az orzaghnak reeghÿ Cronicaiaban . Bodog
ssagus zent Isthwan kÿralnak halala .

{395a}
Wr istennek akarattÿa zerent el kó
zelghethween . hogÿ ez wÿ kerezttÿen
eknek gÿenghe palantaÿa . nagÿob
bekesseeggel meg maradhatna . gon
dolkodÿk vala rola kÿt teenne kÿral
lÿaa wtanna . mert <Senkÿ> az ew
nemzeteeból Senkÿt nem leel vala
meeltot reea . Annak okaeert . kÿlde
el Budaat . hogÿ az ew sÿweet kÿ
nek wazwl vala neve Az Nitria
ÿ temleczból kÿ hozÿnaa . kÿt enn
en maga rekeztót vala az temleczbe
hogÿ az ew gonoz ÿffÿwsaganak ee
leteeból magaat meg ÿobboÿtanaa
Es ewtet kÿrallÿaa emeltethnee m
ÿgh meg halna : Azt halwan kees
la kÿralne azzon . hogÿ ÿdegennek
adnaa az kÿralsagot meg bozzwlaa
Es tanachot tartta Budawal . es .
Sebwst Budanak ffÿaat elól el kÿl
dee . es wazwlnak az temleczben kÿ
vaÿataa zemeÿt . De mÿnd azon at
al ees kÿ hozaak az fogssagbol . es
mÿkoron zent Isthwan azt latta vo
na . nagÿ Bwzzwnak vewee . es nē
tehete rola . mert meg foglalta vala
az halalnak keserw̋ssege : Elówe hÿ
waa azeert : Az ew rokonsaganak ko
paz lazlonak ffÿaÿt : tudnÿa ÿllik
Andrasth . Belaat . es Leuenteth es
tanachot ada . az zent kÿral ewne
kÿk hogÿ mÿnt hamarab kÿ fwt
nanak az orzagbol es meg meente
neek ennen magokat halaltwl /
es wgÿ teenek fwthwan Chew
orzagban . Keesla keralne azzon
azt lathwan : zent kÿralnak kÿ m
wlasa wtan . kÿ eele az kyralssag
ban . Negÿwen hath eztendeeg . es
mwleek kÿ mÿkoron Cristus zyle
tetÿnek wtanna ÿrnanak . ezer har
mÿnch nÿolcz eztendóben . Nagÿ bo
dogh azzonnak dÿchóseeges napÿaan
es helheztethween . wr istentewl meg
zerzet meennÿeÿ zentóknek karÿban
az ew soksagw nagÿ eerdeme zerent

{395b}
Bwdanak tanacchabol tewee kÿ
rallÿaa . peterth . kÿ ewnekÿ rokon-
saga vala . Attÿarol annÿarol .
Vala kedeeg : Keesla kÿralne az-
zon . Bwrgwndÿaÿ Sÿdmond kÿ
ral attÿaffÿanak leanÿa : kÿnek
wÿlhelmus vala . newe : kÿt nee
met Czazaar tett venecczeben
duzsaa : Meelÿ peter kÿral . m
ÿeert felette gonoz es kegÿetlen
vala . Annak okaeert ÿzeek kÿ
ez orzagbol . es emeleek ffel . A-
ban newó herczegót zent Isthw
an kÿralnak hwga ffÿaat .
De mÿkoron sok hadakozaas wtan
ez ees gonozzaa lett . meg óleek
ewtet . az tyza mellet egÿ falw
ba es el temeteek : kÿ mastan
fekzÿk sarospatakon . Masodzor
peter kÿralt meg be hozaa Cha
zaar . kÿralsagaba . es nagÿ kÿ
ralÿ aÿandekkal Chazarth meg
aÿandekozwan . hazaÿaban teree
nagÿ eremmel . Azon ÿdóben
Az harom atÿaffÿak Andras
Bele es Leuenthe nagÿ zeghen
seeghnek okaert ÿeweenek kÿ
Chew orzagbol . es meneenek
lengÿel orzagban : Mÿska ne
wó herczeghez . kÿ az ÿdóben
lengÿel orzagot bÿrÿa vala .
es nagÿ ÿo keddel fogadaa ew
keth es tÿztesseeggel . Azon ÿdóben
tórteeneek hogÿ
meg nem akarnaak adnÿ az adot
de magokban bÿzwan . mondaak
azt . Az mÿ feÿedelmewnk es az
tÿeetek vÿÿanak meg . ha meg
gyóztetendÿk a'' mÿeenk haat meg
attÿok . ha az tÿeetek tÿrÿeetek
karaat : Mÿkoron az . mÿska her
cheg . mÿnd ew ffÿaÿwal meg
feelemtenek vona . es nem twd
nanak mÿt tennÿ . Bela azt hal
wan be ÿzenee mondwan : ha
kellemetesnek lattatÿk o feÿedelem

{396a}
Mÿnd hozÿaad tartozowal . ÿol
lehet nemesb leegÿek az pogannaal
de maga mÿnd azonnal ees en meg
vÿwom ew a'' baÿt . ez orzagnak
haznalattÿaeert : es az feÿedelem
nek . tÿztóssegheert : Azth halwan
az lengÿelek nagÿ ÿo keddel ve
veek . az ÿo akaratot . Azeerth
napot hagÿwan . egÿbe menee
nek . az keth vÿtezek nagÿ eress
en . es Bela wgÿ óklelee hog̋
otan le eseek . az feldre . ew ked
eeg chak meeg sem mozdwla ..
hogÿ azt lattaak vona az herczek
es az lengÿelek nagÿ eremben
leenek : es Belaat nagÿ aÿan
deekkal es tÿztósseeggel . ffel ma
gaztataak : Mÿska herczek : az
pogan feÿedelemnek ÿozagawal
ennen leanÿaat nekÿ adaa Be
lanak . es orzagaban erekóssee
tewee /
Bela azeerth ott lakozw
-an keth magzattot fogada .
geÿsaat es lazloot . ez leen ÿe
wendóre az nemes zent lazlo
kÿral : kÿ meeltan hywattatik
Annÿarol lengÿel lazlonak .
newezween az ew ósÿnek newe
ere / Azt lathwan az keth attÿa
ffÿaÿ . hogÿ Belanak . ollÿan
nagÿ tÿztósseege vona . Az keralÿ
wdwarban : meg Bozzwlaak es
bwlchwt veween <.> meeneenek
Lodomerÿ kÿralhoz . de ewket ott
be nem fogadaak . Annak wtan
na az kwn keralhoz . ott kÿm
nek aloÿthwan alÿg zalada
nak onnan ees el : Onnan ffel
kelween menneenek Racz kÿr
alhoz . es ott meg nÿwgowanak
Azon ÿdóben . peter kÿral . mÿnd
az kegÿetlen wrakkal teezen vala
nagÿ nÿorwsagot ez zeghen orza
ghbelÿeken . zent Gÿelerd pÿspek
ees azon ÿdóben zenwede mar
tÿromsagot . pesthnek varasaban
mÿnd ew hozÿaa tartozoo Iam
bor pÿspekekkel . kÿról tebbeth ett

{396b}
Nem zÿkseeg emlekóznÿ . Az zegeen
magÿarÿ wrak azeert kÿk meeg wgÿ
an valanak tÿtkon gÿw̋leenek cha
naddaa . es tanachot tarthwan kydee
nek az wr ffÿak wtan az az Endren
ek es Belanak . leuenteenek kówetó
keth hogÿ ne hannaak el veznÿ ez ze
gheen orzagot . mert ewk volnanak te
rmeezet zerent valo orzagus wrak . es
mÿnd hozÿaÿok haÿlanak / Az nemes
wr ffÿak reea haÿlanak az kenÿergeesre
Mÿkoron peter kÿralʼ azt hollotta vona
akara elóttók kÿ fwthnÿ ez orzagbol
de elól veweek ewtet es rÿwÿd
bezeeddel meg . fogaak . es zemeÿt kÿ
tolÿwan . feÿeer valat hala megh .
es vÿweek pecchee temethnÿ : mÿeert
Az monostort ew rakatta vala . es a''
gonoz feÿedelemnek ÿgÿen leen halala
Endre herczek azert . Az Iambor kere
zttÿen pÿspekókkel meene feyeer varraa .
es az koronawal . meg koronaztateek .
azon Idóben mÿkoron ÿrnanak Cristus
zÿletetynek wtanna ezer / negÿwen
heet eztendóben / zent Isthwan kÿral
kedeeg halala . wtan tÿzen eegÿ ezten
dóben es neegÿ honap wtan : Es nag̋
Iamborwl eelween . mÿndden erethnek
seeghóket es haborwsagokat kÿ zaggata .
ez orzagbol . es wr Istennek feelmee
re / es Cristus zent hÿtÿre tanoÿttÿa
vala . az zegeen neepet / Es mÿndden
zeer tartasth . meg wÿo''tta ez orzagban
kÿt zent Isthwan kÿral zerzet vala .
Azon ÿdóben hala<la> meg az ew attÿa
ffÿa leuente . wr istennek akarattÿa
zerent / magzatnaal kÿl mert gonoz
vala . mÿnt peter kÿral . Annak okaert
meg ólee ewtet isten : es temeteek el .
ewtet . taxont az alffeldón . az poganok
kózót / Annak wtanna . Endre kÿral
kÿlde el lengÿel orzagban . Bela attÿa
ffya wtan : kÿ mÿkoron mÿnd hozÿaa
tartozowal . magÿarraa ÿewt vona att
ÿaffÿahoz . Endre kÿral nagÿ eremmel

{397a}
Vewee es fogadaa ewtet . mÿnt zerelm
es attÿaffyaat . es tanachot tarthwan
egÿ massal . oztaak az orzagot harom ree
zre . keth rezeet vewee kÿral . harmad
reezeet . Bela herczeg :. meel reez oztas
az ÿdótẃl foghwa . koronkeed haborw
saghnak . gÿo''tokozasa lewn ez orzagban
Mÿkoron azeert ez keth atÿaffÿ nagÿ
zeretettel eelneenek es bekeseegghel .
mert mÿnd ketten Iamborok es yo ke
rezttÿenek valanak . Kÿral azeert m
ÿnddennek elótte rakattata egÿ mono
stort . Az Balaton parttÿan . kÿt new
eze Thÿahannak / zent Anianus m
artÿrnak tÿztesseegere . Annak wtan
-na . veen felet maganak . oroz hercz
eknek leanÿaat . kÿtw̋l leen keth ffÿa
Salamon es . Dauid . az reghÿ zenth
kÿralÿoknak emlekózetókre newezw
een .: Bela herczegnek kedeeg Vala-
nak harom ffÿaÿ : ketteÿ lett vala
lengÿel orzagban Geÿsa . es lazlo
kÿket ew ees newezót vala az ew
reeghÿ ósÿnek newókre . harmad
ffÿa leen ezen orzagban kÿ newe
ze lompeerthnak : kÿ mastan az al
ffeldón Tÿteelben fekzÿk /-
Mÿkoron ÿdew halaztot vona
es Endre kÿralnak veenseghe ees
el kózelghetót vona . Alattomba az
ew . Attÿaffÿanak Bela herczegnek
hÿreenel kÿl . gondot vÿselween
ez orzagrol . es az ew magzatÿrol
Salamon mykoron vona ewt
eztendós gÿermek koronaztataa m
egh . es veen felet ewnekÿ Soffÿa
azzont . nemeth orzagbol . henricus
Czazarnak leanÿaat : es az kÿralÿ
meenÿekzóót zolgaltataak nagÿ tÿztess
-eeggel az morwa vÿze mellet . Azt
halwan Bela herczeg . hogÿ ewteth
kÿ akarnaa rekeztenÿ . az ew attÿaffÿa
az kÿralsagbol . nagÿon meg haragh
week raÿtta . Azon ózben ees nagÿ
sok arwlttatok tamadanak ez keth
atÿaffÿak kózót : hogÿ eeggÿket masÿk
-kal

{397b}
El vezthetneek : Andras kÿral gon
dollÿa vala hogÿ az ew ffÿa Salamon
mÿg Bela eelne az kÿralsaghban
bekesseeges nem lenne . Azert ees
alnoksagot gondol vala felóle m
ÿkeppen el vezthetnee . De mÿert
Bela ezós vala . Istennek seghedsee
gheewel . meg . otalmazaa magaat .
Es meene be Ipahoz . lengÿel orzag
ban . es nagÿ yo keddel fogatta-
teek . es mÿnddenben seghedseeg
leen ew nekÿ : Es nagy haddal .
be ÿewe esmeg magÿar orzagba .
Endre kÿral ees Salamon ffÿa
wal ffel kezw̋le . Chazaar ereÿ ve
lók lewen . zallanak egÿbe . az tÿ
za dwna kózbe / Es wr isten adaa
az gÿózódelmet . Bela kÿralnak
es mÿnd az vÿtezók folÿamanak
Belahoz . Endre kyralt el hagÿw
an . Azt lathwan kÿral fwtas
ra vewee dolgaat . nemeth orzag
felee . De nem lehete mert meg
fogaak ewtet az Bakon kózepót
es wgÿan ott kÿ mwleek ez
vÿlagbol es temeteek . el Tÿhan
ban kÿt annak elótte ew rakatta
tot vala ; Mÿkoron latta vona
Bela hogÿ mÿnden felól bekesee
ge vona : meene feyeer varraa .
mÿnd az Iambor pÿspekókkel . es
meg koronaztateek az zent korona
wal .
Bela kÿral azeert nagÿon
meg eppeÿtee ez orzagot : es hog̋
senkÿ maasth meg ne chalhatna
Arw veetelben es adasban . kez
de wÿonnan . peenzt verethnÿ
Apro penzt Garasth . es ducatot
kÿ az ÿdóben negÿwen peenzt
eer . vala . es nagÿ sok dolgokat
zerzee ez orzagban meltokat erek
emlekózettre / kÿnek ÿdóben meg
masodzor tereenek az orzagbelÿ
magÿarok kerezttÿensegre wr isten-
nek

{398a}
Es az Iambor kÿralnak seghedelme
mÿat es harom eztendew wtan
meg eelegódwen wr isten az ew
zolgaÿanak eeleteen . eseek halalus
agÿba es vÿtetee magaat kanÿsa
ra . es ott kÿ mwleek ez vÿlagbol
Es vÿteteek az zeegzaardÿ monos
torban kÿt meeg eelteben rakatta
tot vala : De mÿeert hogÿ ennen
maga ees zaar homlokw vala .
az ew akarattÿa zerent neweztet
eek zekzardnak .
Salamon kÿral halwan ha
lalaat <Endr> Bela kÿralnak . keree
Ipaat . Nemet Chazaart hogÿ o̗smeg
be ÿktathnaa . kÿralsagaban . mÿko
ron azeert . magÿarraa ÿewttenek
vona .. Geÿssa . Bela kÿralnak ffÿa
mÿeert ezes vala .. kele ffel ew
keth attÿaffÿaÿwal lazlowal . es
lompeerttel meeneenek bel Salamon
kÿral es chazaar elót esmegh
lengÿel orzaghban . Annak oka
eert Salamon kÿral . mÿndden
bantasnaal kÿl . kÿnnÿen meg el
foglalaa . az kÿralssagot : De mÿ
nth chazaar kÿ ment vona ez or
zagbol . Geÿssa nagÿ erówel ott
-an be ÿewe . Salamon kÿral
meg ottan kÿ fwtha : elótte / De
az Iambor pÿspekók hamar bek
eseegót teenek kóztók : Annak
okaeert kÿral zalla az kÿralssag
ban . Geÿssa kedeeg . az herczegss
eegben . es sok ÿdeÿglen leeg
barathsaag es eeggyesseeg kóztók
Salamon kÿralnak azeert es da
uid attÿaffyanak kÿk valanak
Endre kÿralnak ffÿaÿ . magzatt
yok soha nem leen . Istennek
ÿteeletÿ zerent . mÿert hogÿ az
Endre kÿral . Vatha ÿspannak
kegÿetlenseegót hagÿot vala .
tennÿ ez orzagban . es zent ge
lerd pÿspekkel nagÿ sok egÿha
zÿ . óletot vala meg ez orzag
ban .. Az okaert magwa zakada

{398b}
Gÿeÿssa herczegnek leenek magza
tÿ . Calman . Almus : es leanÿ / Es nag̋
bekesseeggel eelnek Geÿssa herczeg
es Salamon kÿral . Azonkózbe ÿtee
nek be az Chewk magÿar orzagban
es Trenchen taÿÿaat mÿnd ffel dw
laak . es nagy sok neepet ÿozagot vÿ
nek el . Azt lathwan Salamon kÿral
es az keth herczeg . Geÿsa es lazlo wtannok
meneenek es Chew orzagot nagÿob reezre
mÿnd ffel dwlaak . es az el vettet meg
hozaak : Annak wtanna az kwnok
erdeel felól . mezes kapwÿan meg be ÿte
nek . es mÿnd az Nÿrseegót Bÿharÿg
ffel dwlaak es el vÿweek . es ÿmaran
atal mentenek vala . Laposnak es Zam
osnak vÿzeÿn . mÿkoron kyrók leen : benne
Salamon kÿralnak . es az keth herczegnek .
ottan hamar wtannok eredeenek . es el
ereek ewket az nagÿ magass kÿrÿeleÿs
heegÿ alat : Es az zegheen magÿarok wr
Istenben bÿzwan . Cristusnak zent testeet
veweek hozÿaaÿok zent gÿonassal . es
meg ÿtkózween mÿnd magokat zakaz-
taak wgÿan ott az sok pogansagnak .
es Az preedaat hattra hozaak . nagÿ
eremmel dÿcheerwen az wr istenth .
Annak wtanna . harom eztendew be
telween . Az orozok meg be yteenek az
zawa felól . es nagÿ foglÿokat vÿnek
el : Salamon kÿral azeert es az hercze
gók gÿw̋leenek Zalonkemennee : Es
atal menwen az zawa vÿzeen Nand-
-or feÿeer varnaal . es velók vala vÿd
ees Bachmegÿeÿ Ispan / Mÿkoron azert
meg ÿtkóztek vona . wr isten akara
ttÿabol . az zegheen magÿarok nagÿ dÿ
adalommal ÿaranak . ott ees . De mÿ
koron <..>Nagÿ nÿereseeggel haza ÿetten
ek vona . es az <.> Bÿtangot oztanÿ akar
naak / Az gonoz fenee vÿd . ÿzth vezte
kóztók : es Az Iambor herczegókkel Sala-
mon kÿral egÿbe haborodeek .-
Halwan kedeeg Ghereg orzagbelÿ Cha
zaar . hogÿ Gÿeÿssa herczeg Isten feeló
ember vona es kegÿelmes . kówetóketh
kÿde hozÿaa lewellel . erek bekeseegnek .

{399a}
Es baratssagnak zerzeeseerth . Geÿsa
herczeg ottan mÿnd hattra kÿldee ew
neky az foglÿokat . Azt halwan Sala
mon kÿral . nagÿon meg haragweek
raÿtta / Es eleÿben ÿarwlwan az gonoz
wÿd Bachÿ Ispan Azt tanachollya va
la kÿralnak hogÿ geÿsa herczegót m
eg ólethnee mert addÿglan orzagab
an bekewel nem lakhatneek . Es ew
nekÿ adnaa . az herczegseegót . Mÿko
ron Geÿssa herczek azt ezeebe vette vo
na : kÿlde el ew attÿaffÿaÿ wtan
twdnÿa ÿllÿk lazlo wtan Chew
orzagban . es . Lampertt wtan leng
-ÿel orzaghban hogy sÿethneeneek kÿ
hozÿaa / Azonkózbe . Geÿssa meene va
ccz felee / es Lazlo Attÿaffÿat lataa
eleÿbe ÿewnÿ nagÿ haddal . es mÿ
nd az Chew wrakkal : es meeneenek
az Rakwsra : Vala kedeeg egÿ nagÿ
kÿetlen erdew . ott a''hol egÿ masth
meg talaltaak vala . es azon pwzt
aban lakozÿk vala egÿ ween Reme
tte penitenciat tarthwan : hol ott az
dÿadalomnak wtanna Gÿeÿsa egÿ
nagÿ monostort rakattata . newezween
az Iambor remette neweere vacznak .
Azonkózbe . Lazlo herczeg . mÿeert mÿnd
kÿsdedsegeetw̋l foghwa Isten feeló va
la . Istenÿ latasth lata wgÿan zemla
tomast . Es monda Geÿsa herczegnek
Atÿamffÿa lataal mÿt . kÿ monda
Semÿt . Monda zent lazlo : Mÿkoron
allanaank az tanachban . Istennek ze
-nt angÿala meenÿból le zalwan
egÿ Aran koronaat hoza es feÿedbe
nÿomaa . Azeert byzon az . hogÿ wr
Isten mÿnekewnk aggÿa az dÿadalm
at ez wttal . es Salamon kÿ fwth
elóttewnk ez orzagbol :. Mÿkoron az
-ert mÿnd wgÿan bel tellÿesódóth
vona . Geÿssa az kÿralsagban ÿktateek
es azon helyen egÿ nagÿ zent egÿ
hazat rakattata . Azzonÿwnk zÿz
marianak tÿztesseegeere / Lathwan
azeert zent lazlo . az nagÿ weer ontast
mÿeert nagÿ kegÿelmes zÿw̋ vala

{399b}
Felette ÿghen sÿr vala raÿtta . hogÿ
az gonoz kÿralnak mÿatta Annee
sok Iambor germeke vezót vona el .
Az okeert ees . az sok bÿtangbol eg̋
zent egÿhazat rakattata monÿoros-
don ; Salamon kÿral kedeeg fwta
Moson newő varban es posonban . hol ott vala
nak Annÿa es felesseege : lathwan
azeert az ew azzon Annÿa feddÿk
vala . reeaÿa hogÿ soha zawaat nē
fogatta vona . De az gonoz wÿdnak
zawan ÿarth vona : Azt halwan
chak nem meg ólee ewtet ees ha
raghÿaban / Annak wtanna panaz
la chasaarnak hogÿ kÿ ÿzteek vo
na . orzagabol : kÿnek keerelmeesere
ÿollehet chazaar el ÿeween nagÿ
erówel . De maga Istennek akara
ttÿabol kózbe ÿarok eseenek es
Chazaar meg haza teree : Salamon
azert marada nagy Bwal Poson
ban : Es zent lazlo akarwan on
nan ees kÿwe ÿznÿe gÿakortaa
meegÿen vala reea ÿtkóznÿ . Egÿ
napon zent lazlo herczeg . veen ÿ
deghen rwhaat reea . es meene a''
war alaa . Baÿ vÿnÿa chak en
nen maga . Azt lathwan a''z war fok
rol Salamon . azt twdaa hogÿ
vala meelʼ magyar vytez vona
Ew ees el valtoztataa rwhaÿaat
es kÿ meene ellene : mÿkoron az-
eert egÿmashoz kózelgethneenek . Sa
lamon kÿral lataa haat . ket zent
Angÿalok vannak . zent lazlonak
feye fólót . tÿzes tóróket tarthwan
ew kezókben . es zent lazloot otal-
mazwan . Ottan meg rettene es
hamarsaggal ffel fwtameek az
varban : Mondanak az vÿtezók
wram mÿt fwtz . Nam nem zok
tal te egÿ kettew awagÿ harom
elót el fwthnÿ : kÿknek felele
Twggÿatok hogÿ emberek elót nē
fwtok <.> De ez nem ember : mert
tÿzes angÿalok otalmazÿaak ewtet .
Azonkózben . Az Iambor kerezttÿen

{400a}
Kÿralʼ halalos Agÿba eseek . es
zent gÿerg̋ harmad napÿaan kÿ
mwleek ez eedes vÿlagbol : <es> ew
kÿralssaganak harmad eztendeÿbe
es temetteteek Vaczot . az zÿz ma
rianak monostoraban kÿt ennen
maga rakattatot vala .
Ad Propositum .
El kezdetyk Imaran .
zent kÿral eelethe .
Halwan mÿnd e
gheez orzag belÿ ze
gheen bodog . nemes
nemtelen . Az nag̋
kegÿes kerezttÿen
Iambor Gÿeÿssa k
ÿralnak esetÿt . keleenek ffel ee
gÿetembe . es meeneenek az ew
attÿaffÿanak zent lazlo kÿralnak
eleÿben . es mÿnd kegÿes kereess
el . mÿnd zÿkseeges keezereÿtees
sel . valaztaak . elóttók ÿarówa
es kÿrallyaa . mert lattÿaak va
la hogÿ . mÿnt az nemes para
dÿchom belÿ gÿmólchós kerth tell
yes vona mÿndden lelkÿ testÿ
yo ÿllatw Iozagoknak vÿragaw
al : Es fee<.>nlÿk vala mÿndden
meennÿeÿ zerettettel bólchesseeg
gel . kegÿesseeggel : es zent leelek
nek malazttÿawal . mÿnt az egh
ón valo feenes haÿnal chÿllag
kÿt ez zegheen magÿor orzaagh
wgÿan akarattÿa ellen valazta
kÿrallÿaa , Annak okaeert ees so
ha nem akaraa . hogÿ feÿeeben
teenneek az zent koronaat mÿgh
Salamon kÿ koronazot kÿraal
vala . eelne . De eremest meg ees
enghette vona Salamon kÿralnak
az orzagot chak az wrak akart
aak vona . es Salamon . ÿgassag
zerent hozÿaÿok teerth vona ./
Wrallÿaak vala azeert zenth

{400b}
Lazloth mÿnt Koronas<.> Kyralt es
termeezet zerent valo wrokat . Azeert
ees zent lazlo nagÿon kenÿerw̋l es
eped vala az zegheen orzaag belÿ nÿo
morwlt neepón . mÿnt az kegÿelmes
atÿa ew arwaÿn . ÿdew be telween
ew haÿtaa magÿar orzaghoz . korontal
orzagot . es horwat orzagot : Annak
wtanna gondolaa zent lazlo . Salam
onnal meg eeggÿesewlnÿ . es nagÿ
sok segheedseegót kÿldet ewnekÿ Sa
lamon kedeeg vÿzon ellen . kegÿetlen
seeggel fÿzethween . Alnoksagot gond
ol vala ellenee . mÿmodon el vezth
hetnee zent lazlot : Annak okaeert
ees fogataa meg ewtet kegÿes zent
lazlo . es vettettee az temleczben . Mÿ
segradban . hogÿ meg ÿobboÿtanaa
ennen magaat . es vethnee be haragh
ÿaat / Bel telween azeert ÿmaran
wgÿ mÿnt negÿwen eztendók es
Lattatot vona kegÿes zent lazlonak es
az magÿarÿ wraknak Iambor pÿspek
eknek : zent Isthwan kÿralnak es
zent ÿmre herczegnek vÿtezkódew
zent testeket ffel emelnÿ : es nagÿob
tyztósseegnek okaeert ez feld zÿnre
hoznÿ es meg Canonizalnÿ . Salam
on kÿral ees hozateek kÿ az temlecz-
ból es zabadon ÿaar vala : zent
lazlo mellet : De az alnok . magaat
gondolwan . fwtha az kwn kÿralhoz
es meg eskweek nekÿ hogÿ ha zegh
edseegw̋l mellee ÿewne . lazlo kÿ
ral ellen . Erdelsseegót nekÿ adnaa .
es leanÿaat el veenee / Az kwn
kÿral azon raÿtta ragadwan . nagÿ
haddal be ÿewe magÿarraa . es zal
laa meg vng varaat es Borsnaat .
Azth halwan kegÿes zent lazlo kÿ
ral . raÿtok rohana<.> es mÿnt az kó
wer faggÿw az tÿz ellen wgÿan el
olwadanak elene . es nagÿ dÿadalm
at veen raÿttok . hol ott rakattata eg̋
zent egÿhazat wr istennek tÿztóssegheere
Salamon kÿral . esmeg ffel gÿeÿtee

{401a}
Az kwnoknak maradekÿt . es meene
Bologaar orzagra . es ghóróg orzagra . De
otth ees arczwl vereteek : wgÿ hogÿ
towabbaa mÿndden remeensegheetewl
meg foztathneek ffel tamadnÿ . Annak
okaert ees atal ÿeween Az dwna vÿ
zeen kÿ vonÿaa magaat az teeb neep
kózzól . es soha teebbee kózÿkbe nem
meene . lathwan hogÿ mÿndden tehet
segheeben . meg zeghetót vona . Ann
ak okaeert meg alazaa . ennen magaat
es . az hatalmas wr istennek ÿrgalma
ssaga ala hagÿaa haÿtaa le feÿeeth
mÿnt bÿnes ember nagÿ banattal es
tóredelmesseeggel .
O meel bodog zÿkseeg kÿ nagÿob ÿora
kÿzlel embert Kÿ ellen wgÿ mond
nekÿ . hogÿ Bodogb annaal ees kÿth
masnak vezedelme teezen bodogghaa .
Salamon kÿral azeert . mÿg eele . peni
tenciaban foglalaa ennen magaat es
soha ember ÿsmeretÿre towabbaa nē
ÿewe . Es mwleek kÿ ez vylaghbol
Isterÿaban : pole newó varasban :
Masodzor . kegÿes zent lazlo kÿraal
ÿdeÿn . Az gonoz kwnok meg be ÿew
eenek magÿar orzagban . elezer . erdelth
ffel . dwlwan :. es mÿnd az nÿrbaattor
ssagot . onnan az tyza melleekeet . mÿnd
Bechee varaÿglan : enneel nagÿ haad
magÿar orzagban ew elóttók soha nem
volt .. kegÿes zent lazlo az ÿdóben vala
toot orzaghban . Es mÿkoron meg hallotta
vona . Azonnal wtannok leen es eree
el . ewket az themes kózbe . es reeaok
rohanwan . wgÿ veree mÿnd az sokass
agot hogÿ egÿ wrnaal teb el nem za
ladhata . kózzólók es nagÿ nÿereseeggel
ÿarwan . Az foglÿokat mÿnt hattra ho
zaa :
Annak wtanna Az kegÿes kÿral me
ne Az orozokra . kÿth lathwan az nag̋
eróth hamar Az zent kÿralnak hatal-
ma alaa adaat ennen magokath .
Annak wtanna Az kegÿes kÿral mee
ne <Chew> Lengÿel orzagra . es zallaa meg Cra
cco varasaat harom honapÿg . Azok
lathwan hogÿ ellene nem alhatnan
ak . Bekeseegót zerzeenek egÿmassal

{401b}
Annak wtanna Chew orzagra . es
nagÿ foglÿokat hozwan teree haza zēt
kÿral . magÿar orzagban . nagÿ nÿe
reseeggel . es nagÿ istenÿ dÿcheerettel
Mÿkoron azeert latta vona
Az kegÿes zent kyral . hogÿ wr isten
vona vele . lakattata egÿ ÿeles
zent <Calastrom> Monostorth . az fe
kethew kórós parttÿan . kÿt varad
ffewnek newezee . Azzonÿwnk zÿz
marianak tÿztósseegeere . hol otth
veegre temeteest ees valazta ma
ganak . El hÿrhóween kedeegh
az ew ÿo hÿre newe es Istenben
valo ÿozagos vota . mÿnd egheez
kerezttÿenseegbe . hogÿ mÿkoron Ne
meth Chazaar kÿ mwlt vona ez
vÿlagbol . Akarÿaak vala ewtet
valaztanÿ . De mÿkoron semikeppen
nem akartta vona . alÿg cheende
zódeenek meg rola : Annak w
tanna meene alaa Bodrog war
megÿeben hosweth napÿara . Es
mÿkoron ott vona ; ÿme franciabol
hÿspanÿabol . Anglyabol es Brÿ
tanÿabol kówetók ÿeweenek hoz
ÿaa . keerween ewtet hogÿ lenne
feyedelmók es elóttók ÿaro . hogÿ
az zent Ierwsalemnek varasaat
zabadoÿtanak meg . az .
kezókból . es hatalmassagokbol : Bwz
zwt alwaan Cristus Iesusnak zent
halalaeert ew raÿttok : Azt halw
an kegÿes zent lazlo kÿral nagÿ
erembe leen raÿtta : Es azon hos-
weethnak ÿnnepeeben ez Bwlchw
zeek az magÿarÿ wraktwl . Az
zegheen magÿar orzag kedeeg nagÿ
banatban keserw̋seegben eseek raÿ
tta . hogÿ az ew kegÿes attÿok ew
keth el hadnaa .. Zent kÿral azeert
ÿra Chew orzagÿ herczegnek hog̋
el ÿewne velee . es ottan eremest
leen ew raÿtta : De azonkózbe tór
teeneek hada Chew orzagban . az
Chew orzaghÿ herczeg mellet . mÿko
ron az hataarra ÿwtot vona . Nagÿ
eróss beteghseegben eseek -

{402a}
Megh erthween azert zent
leeleknek malazttÿabol kÿwel tell
ÿes vala . az kegÿes zent lazlo kÿr
aalʼʼ hogÿ eeleteenek veege lenne
zent gÿonassal tóredelmesseeggel es
Cristus Iesus zent testeenek vereen
ek veeteleewel . meg eróssóÿtee
ew halalaat : Es hozÿaa hÿwa
taa mÿnd az magÿarÿ wrakath
wrffÿakat es pÿspekóket / es meg
ÿelentee ewnekÿk ew testeenek kÿ
fesleeseet . Nagÿ zent zeretettel a
zeert es zorgalmatossaggal ÿntÿ vala
es tanoÿttÿa vala ewket : hogÿ
egÿmast halgathnaak : Anÿazent
egÿhazat tÿztólneek . ez kerezttÿen
orzagot otalmaznaak : Arwaknak
zegheenÿeknek gongÿokat vÿsel
neek . es mÿnddenben ÿgassagot
kówethneenek / Es az meenÿbelÿ
Idwezóÿtew Cristus Iesustwl el
ne zakadnanak holtÿk / Mÿkorō
eellÿen zent predicaciot tett vona
ewnekÿk : hÿrree tewee az wrak
nak . hogÿ Almus Attÿaffÿat .
koronaznaak meg . kÿ nagÿ Iamb
or es eggÿegÿew vala . De az ma
ÿarÿ wrak . Kalmant teweek kÿ
rallÿaa . ew holta wtaan .
Az kegÿes zent lazlo kÿral azeert
tellÿes mÿndden lelkÿ ÿozaggal
zenthseeggel . es wr Istennek ma
lazttÿawal . mwleek kÿ ez gÿarlo
vÿlagbol . meenween az meennÿeÿ
halhatatlan erek kÿralÿ dÿchó
seeges eelethnek tarssassagaban
ew bÿrodalmanak tÿzen kÿlencz
eztendeÿben / Azth lathwan es h
alwan . nem chak magÿar orzag
ban De mÿnd egheez kerezttÿ
enseegben . nagÿ syralom es
banat tamada . ellyen kegyes kÿralnak
halalaan . es harom eztendeegh
ez orzagban . zeep óltózet . tancz
ÿaraas . es fenÿ vygazag teetel .
sem lattatek sem hallattatek
Mÿeert kedeeglen meeg ew ee
leteeben meg hatta vala hogÿ

{402b}
Bÿhar varaddaa vÿnneek temethnÿ
ew testeet . halala wtaan . Az magyar
orzaghÿ feyedelmek . kedeeg lathwan
az ÿdónek alkolmatlan <vol> es meezze
voltaat : feeleenek <..> raÿtta . hogÿ
az zent kegÿes kÿral testeenek romlasa
ne lenne az nagÿ bwzgo hewseegh
nek mÿatta : tanacchal eelween : kózel
seeghnek okaeert tereenek feÿeerwar
felee hol ott az zent kÿralok teste nÿw
gozÿk vala : Es mÿkoron az zallason
el nÿwgottak vona . Nem alwzÿk vala
sem az wr Isten . sem az Bodog zenth .
embernek tanaccha es akarattÿa nē
ollÿan mÿnt az wr Istenee : keleenek
ffel reeggel hollal . hogÿ towab meen
neenek . laatak haat nÿnchen ott az
zekeer . sem az zent testh : Meg zomo
rodanak raÿtta . es fwtoswan teetowa
es kerdózkódween ha ky latta vona
De mÿkoron varad felee terttenek vona . lataak
haat mÿndden emberÿ seghódelemnel kÿl
varad felee meegÿen az zent testh mÿnd
zekerestewl : Lathwan az nagÿ istenÿ chod
aat es dÿcheereek wr Istent / Masod .
choda .. Mÿkoron . Az varadÿ monostorba
el akarnaak temethnÿ. monda nekÿ . hogÿ
az zent testh dohos vona : Az teeb neepek
kedeeg nagÿ zeep ÿllatot ereznek vala .
Ottan hattra haata meghee fordwla . ala
annak a'kÿnek dohosnak erzettetÿk vala .
De mÿkoron hazwgssaganak bÿneet meg
vadlotta vona . es wr istennek ÿrgalma
ssagaat keertte vona : sÿrwan az zent kÿ
raal testeenek elótte . meg gÿogÿwltateek .
De az ala kapczaÿan mÿnd eeltÿg megh
ÿsmerteteek :. Annak felette nagÿ sok
vakok / santhaak : chonkaak . es poklosok
vÿgaztatanak meg . az zent kÿralnak eer
deme mÿat . kÿnek sok vona a'' bezeede .
Az ew zent temeteeseenek . eghben Angÿa
lÿ zook hallattatanak . es az zent Confessor
ok Mÿseÿeet ew kezdeek el . kÿt az Iam
bor egÿhazÿ neepek wtannok eenekleen
ek . es az hallottaknak Mÿseÿeet el ha
gÿaak : kÿben meg ÿsmerteteek hogÿ wr
isten az ew zent Confessorÿ kÿben helhez
tette vona . Azon ÿdóben mykoron yrna
nak . Ezer . kÿlenczwen ewt eztendóben .-

{403a}
Immaran Peldak
leeznek Az zent kÿralrol
Wgÿ olwastatÿk ez zent kÿralnak ew
eeleteeben / Mÿkoron ew ÿo zokasa zerent
egy eeÿel be meent vona Az waradÿ
monostorban . Aÿo''tatus ÿmachagnak ok
aeerth : Lataa Az komornÿk kÿ kÿwól
maradot vala . az ew wraat : megh
dÿchów̋lt testben . zent Angÿalok mÿat
[a]z egben ffel emeltethween : nagÿ fee
[n]esseeggel feenlenÿ . kÿból meg ÿelen
tetÿk nagÿ malaztos vota . es zeplóte
lenseege meeg . ez vÿlagÿ eeleteeben
ees . hogÿ Bÿzon melto vona az erek
bodogsagra . kÿben tanwsaag adatÿk m
ÿndden hÿw̋ kerezttÿennek . hogÿ ha az
meennÿeÿ dÿchóseegben akarnak reeze
sewlnÿ / mÿndden gongÿokat az wr
istenben vesseek mÿnd halalÿgh
Masod pelda : Mÿkoron az orozok
be ÿtóttek vona magÿar orzagban es
nagÿ dwlas wtan : nagÿ nÿereseeggel
haza terttek vona . Wtannok valta az
zent kÿral . es mÿkoron ÿwtottanak vo
na pwztaÿaban
hol ott mÿndden eeledelók el fogÿoth
vona .: Az zent kÿraal kÿ meene az se
regból es ÿmachagaban <...> kenÿereg
vala . wr istennek . hogÿ kÿ reeghen az
Izrael nepeet meg elegóÿtótte vala m
eennÿeÿ kÿnerrel az pwztaban . Azonke
ppen ez zegheen kerezttÿen neepet ees
ne hannaa ehel meg halnÿ : ÿme cho
da dolog : ffel kelween az zent ÿmachag
rol . es az tabor felee erede . haat ÿme
nagÿ sok seregh zarwas . es gÿmók
eleÿben ÿeweenek . es zamtalan Bÿa
lok kÿk mÿnd le vethween az ew kem
eenseghóket : nagÿ zÿlÿgen az taborra m
eneenek . Azt lathwan nagÿ halakath
es dÿcheereteket adanak wr istennek
es az zent kyralnak kÿ mÿat ollÿan n
agÿ ÿrgalmassagot eerdemeltettek vona
Es kÿ mÿnd eeleeg zerze maganak ee
lettre az Isten atta aÿandeekbol . Annak

{403b}
Okaeert ees az zent kÿralt . neweet
el valtoztathwan . kegÿes kÿralnak hÿ
wÿaak vala . mÿndenek / Mert m
ÿnd zeegheennek bodognak wgÿ a
ggÿa vala magaat . hogÿ ÿnkab ze
retethneek . honnem feeltethneek /
Harmad pelda : Vala egÿ zegeen
embernek egÿ zyz leanÿa . kÿnek
mÿkoron zeme kÿ vezót vona . ew
ayo''tatussaga zerent ÿgeerkózeek az
zent kegÿes kyralnak koporssoÿahoz
es ottan meg vÿgazeek mÿnd te
steeben mÿnd leelkeeben ./
Negÿed pelda . Vala egÿ nemes
lean : kÿnek olÿ nagÿ zeme faÿasa
vala . hogÿ soha tebbee gÿogÿwlasaat
nem remeenlÿ vala . mÿkoron Az
zent kegÿes kÿralnak koporssoÿahoz
fogadast tett vona . es ott nagÿ sÿ
rassal kenÿerghene . ÿme ottan az
ew <test> agÿabol mÿnd hwsostwl
zemeÿ kÿ eseenek : ew kezeÿben .
Ottan ffel ree''ada : Es oda fwthw
an nagÿ sok neepek . lataak haat
az ew testÿ zemeÿ markaban vannak .
Es wÿonnan valo zemeket adot
ewnekÿ wr isten . az kegÿes kÿral
nak eerdemeeból . Ottan azert naǵ
ffel zowal dÿchereek wr Istent . es
az zent kÿralt
Ewtód pelda . Vala egÿ vÿtezlew
nemes Iambor . kÿ egÿ ezÿst talath
vetót vala zalagon egÿ Ispannak
meel ezÿst talath atta vala . zent
lazlo kÿral . az vÿtez attÿanak aÿan
dekwl . Es az hÿspan . gonoz kewan
sagbol : azt vetee hogÿ ewee volt
vona es ew tewle wrzottak vona
el : Mÿkoron egÿmast zekben leel
teek vona eerette Azt ÿteleek hog̋
Az ezÿst talath teenneek az zent ky
ralnak koporssoÿara . es wr isten
ott ÿelentenee meg . kÿee vona tórw
een zerent . De mykoron az Ispan
ffel akarnaa veennÿ . ottan hattra
eseek mÿnt egÿ holt . Az zegheen
nemes Iambor . kedeeg . nagÿ alazatos
-saggal

{404a}
Hozÿaa ÿarwlwan Nagÿ hala ad
assal . el vewee es hazahoz meene /
Olwastatÿk towabbaa . mÿkeppen
ewtet wr isten . mÿndenben meg
zegheellette . ÿeleskeppen . mÿkoron
az gonoz tatarokat ÿznee : ez el nem
zaladhat<.>nanak elótte .. Nagÿ bew
seeggel hannÿaak vala el : penzt
es ezÿst morhaat . draga rwhakat
az wtakon .. hogÿ Az magÿar sereg
reea esween . towab zaladhatna
nak elóttók . Azt lathwan kegies
zent lazlo kÿral . ÿmachagot teen
es ottan kew balwannÿaa valto
zanak : kÿnek bÿzonsagaat vallÿak
mÿnd ez maÿ napÿglan ees . kÿk
erdel felee meennek : hol ott ees
nagÿ zeep kwth feÿek vannak kÿ
folÿwaan . kÿket keert<.> zent kÿral
wr istentewl . az neepnek zÿkseeg
ókre . kÿk kórw̋l . meg lattathnak
zent kÿralnak laba nÿomaÿ . czw
czaÿanak es Sÿsakÿanak helÿe
kyk mÿnd bel enÿeztenek . az eróss
kew zÿklaban . kÿkból mÿnd dÿch
eertetÿk wr isten . es az kegÿes zēt
kÿral /.-
Wtolso pelda kÿ leegÿen eleegh
mastansaggal .. Wgÿ olwastatÿk hog̋
azon napon . es horaban . mÿkoron
ew zentsseegees voltaat meg Cano
nizaltak vona .. Az zent monostornak
felette nagÿ zeep feenes Cÿllagh la
ttateek az eghen . az ew zent testee
nek felette . wgÿ mÿnt keth hora
ÿgh . kÿt az varasbelÿ neepek nag̋
Istenÿ feelelemmel . es lelkÿ erem
mel neeznek vala : Es Azon nagÿ
mÿse koron . hozattateek oda egÿ
gÿermek kÿnek sem kezeÿ sem
labaÿ nem valanak . De nemÿnem
ew ffel dagadot chomok valanak
helÿette . kÿeert mÿkoron az sok Iam
bor ÿmadot vona . bÿzwan az zent
kegÿes kÿralnak eerdemeeben .. ÿme
mÿndennek zeme latasara megh
vÿgazeek teekeelletesseggel . mÿnth
eegÿ egheez ember : Az nagÿ chod
aat

{404b}
Lathwan . Nagÿ halakat Adanak raÿtta
wr Istennek . es az zent kegÿes kÿralnak
Deo gracias :-

{405a}
Lehet Az wr Istenhez Cristus Iesushoz
Azzonÿwnk zyz mariahoz es az meen
nÿeÿ zent angÿalokhoz . kÿt ennen m
aga zent leelek wr isten . Sapiencie sexto
bólch eggÿk kónweenek hatod reze
ben . meg bÿzonoÿttÿa mondwan
Az zeplótelenseeg . kózel teezen wr ist
-enhez . Azonrol zent Amborus doctor
Az zent zÿzesseeg felewl halaggÿa
emberÿ termeezethnek allapattÿaat
kÿnek mÿatta halando emberek
hasonlattathnak az zent Angÿalok
hoz . De meeg ees nagÿob az zÿzess
eegnek vÿtezkódeese az angÿalokee
naal .: Annak okaeert ees nagÿob eer
demesb : mert Az Angÿal chak az bo
dogsagbol dÿchekódhetÿk . Az zÿznek
kedeeg . mÿnd ÿozagbol . mÿnd az bod
ogssagbol erdeme vagÿon ./
Masod okaert . Az meennÿeÿ bodog
zeer tartaseerth : Mert mÿkoron . oda
ÿwthnak az hÿwók halaloknak wt
-anna . egÿ tÿzta allapatban marad
nak meg . az zent Angÿalokkal : es
Az Cristus Iesus ew bennók wralkod
ÿk . kÿról wgÿ mond zent leelek wr
isten . Canticorum sexto . Az en zeretóm
ennekem . es en ewnekÿ . kÿ eeltetÿk
az lÿlÿomok kózót . az az . tÿztasagban
kÿról zent paal wgÿ mond .. j Cor
vj . Draga arwal . valtattatok meg
Cristus Iesusnak zent veerewel . Az
okaeert . nagÿ bozzwsagot teezen ember
wr Iesusnak . mÿkoron az ew testeet
kÿ zent leeleknek edeenÿe . gonoz b
ÿnnel meg fórtóztetÿ
Harmad <.> okaeert . eredetsfeegnek alla
pattÿaeert . <meg> : kÿnek bÿzonsagara
gondolhattÿok . Mert ha mÿndenek
felette ÿok kÿnek wr isten<n>ek terem
tót . De maga az zeplótelenseeg mÿnd
en dolgaÿ kózót . ÿelesb . kÿról wg̋
mond zent leelek Sapiencie viij : mÿnd
den leeleknek kepeeben . Nem le
hetót tÿztasaag tarto .. hanem ha
isten adangÿa . Azeert twlaÿdon wr
isten adhattÿa az zyzesseegnek<.> tartasaat
Neegÿed okaeert . kywalt keppen valo

{405b}
Lelkÿ ÿegzeseerth :/ Mert as tÿzta tar
tok monddathnak Cristus Iesus yegÿó
seenek : kÿról wgÿ mond zent paal
apostol : Corÿmtombelÿeknek ÿrth m
asod leweleenek tyzen eeggÿed reze
ben . ÿegzettelek <tyz> bÿzonsaggal tÿ
tóket egÿ ffÿrffÿwnak tÿzta zÿzet
meg tartanÿ Cristusnak : Annak
okaeert ees wgÿ eenekól ew rolok
Anÿa zent egÿhaaz .. mÿkoron ez wÿ
lagbol kÿ mwlnak .. ÿewel Cristus
nak ÿegóse . wed el az dÿchóseeg
nek koronaÿaat . kyt teeneked . wr
isten meg zerzót erekkewl erekkee /
kÿkból nÿlwan meg ÿsmertetÿk
hogÿ kÿwaltkeppen valo zent zere
tettel zeretÿ wr isten az tÿztasaag
tarto neepeket : Akar mellÿk ter
meezethból valo leegÿen : kyk kóz
zól eegÿ es ÿeles leen . dÿchósee
ghes zÿz zent Marghÿta azzon .
Masod ÿeles . ÿozaagh kÿ leen
zÿz zent Marghyta azzonban .
mondatÿk leelkÿ ÿozagoknak gÿo
ropodasa . Hogÿ azeert mÿ ees az
ew zent peldaÿa zerent . twggÿw
nk leelek zerent haznalnÿ
Doctoroknak tanwsagokbol eellÿen
kerdeeswnk tamad . Mÿnemew
lelkÿ ÿozagokkal kel tamogathnÿ
az zÿzesseegót hogÿ Cristus Iesus
zemeÿ elót kellemetes legÿen
Reea felelnek doctorok . es heet
rend belÿ lelkÿ ÿozagokat talalnak .
mellee / Elssew bÿzon hÿwseegh
az az . hogÿ . kerezttyen leegÿen .
Mert az hÿtetlen pogannak tÿzta
saag tartasa . Awagy balwan .
ÿstennek maga aÿanlasa . reegÿ
ÿdew zerent . es mÿnt mastan
ees teeznek az bÿees baÿosok kÿk
eeÿel ÿarnak : kÿk mÿnd erdegh
nek ÿegÿesÿ . nem tarthatnak
byzon tÿzta zÿzesseegót . De ha
tarthnak Sem haznaal ewnekik

{406a}
Bel sem mehetnek Az meennÿeÿ
wó legheennek Cristus Iesusnak
erwóndetes vendeegsegheben : mÿ
eert hogÿ nem gerw̋ztettenek meg
az ew zent hÿtÿwel . es eegÿ feele
zent zeretettel egÿbe nem eeggÿe
sewltenek . ezen wÿlagon
Masod . zent Alazatossaag : kÿról
wgÿ mond zent Bernald doctor
Azt mereezlem mondanÿ . hogÿ
meeg az zyz marianak zÿzesseege
Sem volt vona keellemetes wr
istenneel . Alazatossagnaal kÿl
kÿt ennen maga meg bÿzonoÿ
ttÿa . Meg tekentee wr isten ew
zolgalo leanÿanak Alazatossagaat
wgÿ mond rola zent Agoston doct'' .
ees . keellemetesb wr istenneel az
alazatus hazassaag honnem az
keweel zÿzesseeg : mert az ewt
zÿzek ees . kÿról az zent ewangeli
om . Math xxv . emlekózÿk : ch-
ak az keweelseghnek okaeert re
kezteteenek kÿ mennÿeknek or
zagabol .. Harmad : zentseeges
tÿztasaag . az az . hogÿ ha kÿ zÿ
zesseeget akar tartanÿ . zÿweeben
ees zent leegÿen az az gonoz fer
telmes gondolatoktwl es gÿen̋e
rewseegóktw̋l magaat otalmazÿa
De ha mÿkoron tórteennek . ottan
hamar el fordoha akarattÿaat
rola . vezzen kereztót zÿweere
gondollÿa Cristusnak zent sebeÿt
Awagÿ ennen magaanak hala-
laat . es pokolnak Sanÿarwas
keennÿat . Soha nem lehet olÿ
fórtelmes gondolat kÿt ezekkel .
meg nem gÿózhet : wgÿ rola zēt
Ieronimꝰ doctor . Az ollÿan zÿzes
seeg : hostia zerent valo aldozat .
wr istennek elette : kÿnek elmee
ÿeet fertelmes gondolat es test
eet . gÿarlosaag meeg nem fórtózte
tÿ ; ky nem lehet vÿaskodasnal kÿl
Neegÿed gherÿedetes zeretet . kÿnel
kÿl sem meennÿen / sem feldón .
<...> ÿo barathsaag nem lehet . Wg̋
mond rola . zent Bernald doctor .

{406b}
Az tÿztasaag tartaas . zeretetnel kÿl . ollÿ
an . mÿnt az lampas olaÿnaal kÿl
veed el . onnan az olÿaÿt es vÿlaga
nem leezen : Azonkeppen veed el az
zeretetót es az zÿzesseeg pokolbelÿ erd
eghez hasonlatus leezen . kÿben semÿ
Istenÿ malaztnak vÿlagossaga nÿnchen
De az lelkÿ ÿozagokkal meg eekósewltetót
zÿzesseeg . es tÿzta eeleg . mel draga
latus leegÿen . wgÿ mond rola zent
Bernald doctor . Ez az nemes melto
sagus eelet . kÿ ezen . vÿlagon / ezen
halandosagnak allapattÿaban . A me
nnÿeÿ halhatatlan dÿchóseegnek ee
leteet kÿ ÿegzÿ : hol ott . semÿ testÿ fele
kózees nÿnchen : De mÿnd az zent Ang̋a
lokhoz hasonlatosok : Ez akadot vala
zÿz zent Margÿtha azzonnak ees zÿ
weeben lelkeeben : Ez okaeert wtalaa
meg ez wÿlaghÿ hazassagot : hogÿ ÿo
bbat erdemlenee Cristustwl . Ezek va
lanak azeert kÿben . eele ez halando
sagban . es mÿt haznalt vele holta
wtan . Anÿa zent egÿ haaz kÿ ÿelentÿ
kÿ eellÿen tÿztósseeggel ÿllÿ az ew
zent martÿromsag zenwedeseenek nap-
ÿaat
Masod kÿben haznala zÿz zent
Margÿta azzon . leen ez vÿlaghÿaknak
tekeelletesseeggel valo meg wtalasa .
Cristus Iesusnak zent zeretetÿeert . kÿ
ról wgÿ mond zent Agoston doctor .
vala mÿneere ember ez vÿlagÿ ÿo
zagaat / morhaÿaat . De annak felette
ennen magaat ees meg wtallÿa . An
neera zeretÿ az wr istent . Azont bÿ
zonoÿttÿa zent leelek wr isten ees
proverbiorum viij . bólch eeggÿk kenÿwe
nek nÿolchad rezeeben . Az enghem
zeretóket en ees zeretóm / kÿnek bÿz
onsagara . Az zent Apostoloknak mon-
dasokat elówe hozwan . zent Mathe
ÿrtta meg . ewangeliomat tÿzen kÿlenczed
reezeben . ÿme wgÿ mond mÿ mÿnde
neket el hattwnk te eeretted : mÿne
mew eerdemet atz mÿnekw̋nk erette

{407a}
Iesus kedeeg monda ewnekÿk Bÿzon
mondom tÿnektek hogÿ ty kÿk m
ÿndent el hattatok . en eerettem
Az wÿonnan zÿleteesben zaaz ann
eeth veeztók eerette . es az erek eele
tót bÿrÿatok : Azonkeppen teen
zÿz zent Margÿta azzon ees .. To
wabbaa . Az zent zÿzesseegnek
meg tartasaara . kÿeert nagÿ gÿó
zódelmet keel . zenwednÿ . zÿkseeg
Az bekeseeg zenwedees ÿozaga ees .
mert twdo dolog . kÿt azok ÿobban
twggÿaak . kÿkón leezen .. hogÿ m
ÿnd halalÿg keesertÿ ewket az
pokolbelÿ tÿztwlatlan lelkók . kÿr
ról sok peldakat olwaswnk az re
ghÿ zent atÿaknak eeletekben .
Towabbaa zÿkseeg hozÿaa az ÿo
mÿwelkeódet . ees .. az okaeert mon-
gÿa zent Bernald doctor . Mÿn
denkoron vala mÿnemew ÿo do
logban foglallÿad temagadat hog̋
pokbelÿ erdeg heewolkodwan ne
talallÿon / mert az heewsagban
valokat A''mÿkoron akarÿa . ottan
meg chalhattÿa : kÿról wgÿ m
ond zent Gergel doctor . Az kegÿ
elmes meg valtonak elótte eeg
gÿk masÿknaal kÿl semÿre keelló
az az A'' tÿzatasaag ÿo mÿwelkód
ethneel kÿl . Wtolso ÿozaag . hog̋
veegÿg benne meg maraggÿon
kÿról wgÿ mond Isidorus newó
doctor : Az el kezdóknek ÿollehet
ottan meg ÿgeertetÿk az ÿwtalom
De kÿlembben meg nem adatÿk ha
nem ha veegÿg vonzÿa / es sem
haborwsaggal : Sem bozzwsaggal
Sem halallal . tewle el nem zak
ad : zent palnak mondasa zerent
Harmad kÿben haznala
zyz zent . Marghÿta azzon mond
atÿk .. peldazatnak hasonlando
saga : Az Az : hogÿ mÿkeppen az

{407b}
Aldot Cristus Iesus mÿeerettw̋nk
veegre halalt zenwedót . Azon
keppen . mÿkoron zÿkseeg . mÿ ees
keezók leegÿw̋nk erette zenwednÿ
kÿnek bÿzonsagara .. lassok meg
mÿkeppen tellyeseÿtee bel ez eel
lÿen hasonlando eeggÿesseegh
nek parancholattÿaat zÿz zent
<zent> Marghÿta Azzon .
Legenda . Elethe .
Dÿchóseeges zÿz es martÿr zent
Margÿtha Azzon . Ew zent new
eenek meltosagabol magÿaraztatik
zeep gÿengnek . kÿ ennen allattÿa
zerent . feÿeer . kÿsded es ÿozagus
Azonkeppen zent Margÿta azzon
feÿeer leen ew zÿzesseegeben . k
ÿsded ew Alazatossagaban . es ÿo
zagus . ew ÿozagus mÿwelkódetÿ-
ben . ÿrtta meg kedeeg az ew zēt
eeleteet . Teotÿmus newó bólch
mester .
Zÿz zent Marghÿta azzon
tamada Anthiochÿa varasbol .. va
la kedeeg Theodosius pogan patriar
chanak leanÿa : kÿt adanak daÿ
kanak meeg kÿsded voltaban . es
ffel newekódween . meg kereztól-
teteek : Annak okaeert az ew attÿa
nem kedwelÿ vala : Mÿkoron
azeert ÿwtot vona tÿzen ewth
eztendós koraban . az teeb zÿz lea
-nzokkal órÿzÿ vala . ew daÿka
ÿanak ÿohaÿt . Olÿbrius feÿed
elem az wton el menween : la
taa . zÿz zent Margÿta azzonth .
hogÿ mÿnd az tebbÿkózót zeb zy
new zemeelÿw̋ vona . ottan raÿ
tta ragada : es wtanna kÿlde hog̋
hozÿaa hoznaak : ha twlaÿdon vo
na . haat hozÿaa vennee ha ke
deeg zolgalo lean . maganak aka
rattÿara tartanaa .. Meg kerdee
azeert ÿmez harmakban : mÿnem
ew nemból vona . kÿvona newe

{408a}
Es mÿnemew hÿtón vona . Reea fe
lele zent margÿta azzon . es mo
-nda . Nemes nemeeból vagÿok
ez orzagnak .. Newem Margareta
Es Cristus Iesusnak zent hÿtÿth
vallom .. Monda az feÿedelem
Az ketteÿ ÿllÿk hozÿaad . De az
harmadÿk semÿkeppen nem . hog̋
eellÿen zeep leanzo . meg fezw̋lt
embert ÿmaggÿon . Mÿkoron
zent Margÿta azzon . Cristus Ies
wsnak Isten voltaat predicallotta
vona . Meg haragweek az feÿe
delem . es ottan az temleczben
vettetee Masod napon megh
kÿ hozataa es monda . gonoz
bolond leean . kenÿerẃlʼʼ az te
zeepseegódón . es alddozzal az iste
neknek .. felele az zÿz . Azth ÿ
madom kÿt feld rettegh . meen̋
ffeel . es mÿndden teremtót all
ath . Monda esmeg az feÿedel
em : Chak ennekem ne engheg̋
az te testedet mÿnd el zaggatta
tom .. felele az zÿz . Cristus Iesꝰ
halarra atta ennen magaat en
erettem . En ees keez vagÿok
az en Idwezeÿtemeert meg hal-
nom .. Ottan azeert ffel vonÿa
taa . az oztorwra . es nagÿ eróss
en veretee . Annak felette vass
gherebenekkel . le vonÿataa az
ew gÿenge bewreet . Azt lath
wan az ew ÿsmeróÿ . nagÿon sÿr
nak vala raÿtta . mondwan . O .
zeep lean Margÿtha . byzon ÿgh
en banÿok az te nagÿ gÿótrel-
medet .. O meel nagÿ zeepsegót
vezteel el .. azte hÿtetlenseegód
nek mÿatta . Monda ottan ew
nekÿk . Ogonoz tanachosok . meen
nÿetek el eennen elólem . mert
ez testÿ gÿettrelem . testhnek ÿdw
esseege /. fordoÿtaa bezedeet az fe
ÿedelemre es monda . O zegÿen
telen bestÿe . es telhetelen oroz
lan : ez zegheen testen hatalmad
vagÿon . De az lelkót Cristus Iesus

{408b}
Meg tarttÿa : Le veweek azert zent
Margÿta azzont az oztorwrol es be ve
teek az temleczben : es nagÿ fenesseegh
bel telee az temleczót . mÿkoron ÿmath
kozot vona keree wr istent hogÿ mwtat
naa megh ewnekÿ zemeelzerent az ew
ellensegheet kÿ ellene vÿaskodneek . Es
ÿme meg ÿeleneek ew elótte egÿ nagÿ
kegÿetlen Sarkan . kÿ mÿkoron ewteth
el akarnaa nÿelnÿ . zent kereztnek
ÿegÿeet vetee reea . es ottan el enÿe
zeek : Annak wtanna esmeg nekÿ
ÿeleneek . embernek kepeeben . es mo
nda : eelegóggÿel meg ÿmaran en
felólem . es ne haborgass : zÿz zenth
Margÿta azzon . zent kereztnek ÿeg
ÿeet vetee reea . es ottan ÿsteken ra
gadaa . es labaÿ alaa nÿomaa . m
ondwan . Alaztassaal meg keweel
erdegh . egÿ azzonÿallatnak labaÿ
alath . Az Sathan kedeeg kezde kÿaÿ
tanÿ . O bodog Margÿtha . meg gÿóz
tettem ÿmaran : Ha ffÿrffÿw gÿózne
meg enghemet nem gondólneek vele
De ÿme egÿ gÿenghe . zÿztw̋l gÿóztetó[m]
meg : zÿz zent Margyta azzon kedeeg
meg kerdee ewtet mÿeert ÿewt von[a]
reea felelwen monda . hogÿ Az feÿe
delemnek enghedneel .. Esmeg meg ker
dee mÿeert haborgathnaa ollÿan ÿg
en az kerezttÿeneket . monda : mÿeert
mÿ az erek bodogssagot el veztóttók
howa az embereket vÿzÿk . termeez
et zerent bannÿok . es azon valo nag̋
ÿrÿgsseegból haborgattÿok ewketh
hogy ew velók . es vezthetnók : Es
eellyen dolgokat ÿelengethween . ffel
emelee zent Marghyta azzon torka
rol labaÿt es . <.>monda : fwss el <.> en
nen hamar nÿawalÿaas . es ottan
el enÿezeek . Nagÿ Batorssagot veen
azert belóle az zent zÿz Azzon ..
Annak wtanna . egÿbe gÿewlween
az sok pogansaag . kÿ hozattateek kóz
ÿkben . zyz zent Marghÿta azzon /

{409a}

[[]]

{409b}

[[]]

{410a}

[[]]

{410b}

[[]]

{411a}

[[]]

{411b}

[[]]

{412a}

[[]]

{412b}

[[]]

{413a}
Zÿz Zent . Praxed
is Azzonnak eeleteró̗l
Mÿkeppen talallÿok az reeghÿ zentók
nek eeletókben . Az zent Apostolokn
ak ÿdeÿben : Valanak keth ÿeles zÿzek
Atÿaffÿasok : es Az kegÿes Cristus Iesus
hÿtÿben aÿo''tatosok es bwzgosagosok
es zent zeretetben gheerÿedózók . Es
zent Nonatus es Tÿmotheus pÿspekn
ek hwgaÿ Tórteneek hogÿ wr istenn
ek akarattÿabol . zÿz zent potenciana
azzon . Istenÿ zent feelelemben es zeret
etben . teekelletes .. mwleek kÿ ez wÿ
lagbol . es vÿteteek . Cristusnak ÿegósÿ
kózzee . Azt lathwan zÿz zent praxe
dis azzon . zenetlen bankodÿk keseróg
vala . wtanna . mÿeert ÿeles nemból .
valanak : ÿeles embórók kÿk ÿo bar
aty valanak . De meeg ennen maga
Romaÿ pius papa ees hozÿaa ÿew
een vÿgaztallÿaak vala . ez nemes
zent zÿzet : De Semÿ vÿgaztalast nem
veezen vala .. mert meg azot es meg heer
wadot vala ew zÿweben leelkeben
ez vÿlaghnak vÿragzosaga . es gÿenÿe
rw̋seege . Mÿeert kedeeg felette kazda
g ees vala .. nagÿ bewón oztogattÿa
vala ÿozagaat az Cristus zeghenÿnek
arwaknak ózwegÿóknek . Azon ÿdó
ben vala Anthal Chazaar Romasag
ban . es nagÿ haborwsagot tamaztot
vala . Anÿa zent egÿhazban . ÿldózw
een az zegheen kerezttÿeneket : es sok
akat meg ees óleth vala .. Zent prax
edis azzon kedeeg . el ragaggÿa vala
testóket az zent martiroknak es nagÿ
sÿrassal es istenÿ feelelemmel el
temetÿ vala : Es az zegheen feeleel
mes kerezttÿeneket hazahoz gÿóÿtÿ
vala . eetelt ÿtalt adwan ewnekÿk
Mÿkoron azt bel mondottaak vona
Anthal chazarnak . hogÿ sok Conuent

{413b}
Gÿewlt vona Az zent Azzonnak
hazahoz . raÿtta kÿlde kegÿetlen zolga
kat . es nagÿ sokakat meg foganak
kózzólók . ÿelessen zent Sÿmÿcerius
papot ees fogaak meg . harmÿncz
kettód magawal . es mÿnd martÿrom
sagot zenwedeenek ez zent . hÿt mellet
es tebbeket nagÿon sokakat ólete meg
az kegÿetlen chasaar . zent praxe
dis azzon mÿnd el temetÿ vala ew
-keth . Lathwan azeert az nagÿ habo
rwsagot mÿndden ÿozagaat . el oztog
ataa istenneeben . es mÿndenestewl
fogwa zegheennÿee tewee magaath
Az erek dÿchóseegnek meg nÿeree
seerth . es tellÿes lelkÿ nemes ÿoza
gokkal . es istennek malazttÿawal
ÿollehet zÿwe zerent keez volt az zēt
martÿromsagra . De Cristus Iesus zen-
tólee ewtet ees az ew ÿegósÿ kózzee
es bekeseeggel mwleek kÿwe ez w
ÿlagbol . es ew attÿanak hazaat ha
gÿaa hogÿ zent eegÿhazzaa zentól
neek . hol ott ees temeteest valazt
wan . <ny.> nagÿ sok zamlalhatatlan
choda teetelekkel nÿwgozÿk wr ist
enben . Leen kedeeg kÿ mwlasa az-
on ÿdóben mÿkoron Cristus . zÿleteese
wtan ÿrnanak . zaaz hathwan ewt
eztendóben . kÿnek zentseeges ee
leteeból pelda es tanwsaag adat
tatÿk mÿnemew haznalatus leegÿen
az ÿrgalmassag teetel : es mÿkeppen
haznallÿon halando embernek . mÿ
nd ezen vÿlagon . mÿnd halalanak
wtanna : Elezer . mert nÿlwan valo
valaztast mwtat az erek bodogsagra .
zent Mate ÿrtta meg kenÿweenek
ewtód rezeeben . Bodogok az ÿrgalma
sok mert ewk ÿrgalmassagot eerdem
nek . Masodzor mert byzot ÿteeletót
ÿelent / Zent Iacab apostol ÿrtta meg . ij
Az istenÿ ÿteelet ÿrgalmassagnal kÿl
leezen annak . kÿ ÿrgalmassagot nem
teend . Harmadzor . mert nÿlwan valo
erdemót aad .. Zent Gergel bÿzonoÿttÿa
Istennek ÿrgalmassaganak nem eerdem
hetÿ . kÿ eett ÿrgalmas nem leend .

{414a}
Azont bÿzonÿo''thwan Zent leelek wr
isten . bólch kenÿweennek . ecc̄ xvi
tÿzen hatod rezeeben . Mÿnden ist
en zerent valo ÿrgalmassaag teetel
ez vÿlagon . helt zóróz meennÿek
nek orzagaban kÿnek mÿnd az ew
ÿo mÿwelkódetÿ zerent : ÿme azerth
zerelmes attÿamffÿaÿ ercheetók ÿol
meg mÿt mond . wr isten : haat
mÿre feeltÿ ember az ollÿan ÿoza
gaat el veztee tartanÿ . kÿt wr isten
nek neweeben aad : Nem de ÿnkab
maganak teezÿ ee el : hogÿ senkÿ
el ne wrozhassa . Nem de maganak
haznaal ee velee : holta wtan ees
kÿnek mÿatta eelhessón lelekzēnt
Erról mongÿa vala zent paal apos
tol ees . kynek bezeede meg hÿhetew /
Effesom belÿeknek ÿrth leweleenek
neegÿed reezeben : Atÿamffÿaÿ leeg
ÿetek egÿmashoz <..> kegÿelmesók es
yrgalmasok eremest adogathwan
egÿmasnak . Mert vala mÿt zent
zeretetból masnak aad . ennen maga
nak towabra teezÿ azt el : es meg
adatÿk ewnekÿ halalanak ÿdeÿn
vele eegÿetembe az erek erewm
kÿt mÿnekwnk ees aggÿon atÿa
ffyw zent leelek Amen .
Dychó̗seeges zent
Maria magdale-
nanak Innepeeró̗l
Ez maÿ zent Innepnek Epistolaÿat
ÿrtta megh bólch . zent leeleknek
tanwsagabol . prorverbiorum xxxj . eeg
gÿk kenÿweenek harmÿncz eegg
ÿed reezeeben .. mel<.> ÿgheeknek
elótte wgÿ mond azon Capitwlo
mban :. Nÿssad meg az te zadat
veegez'' ollÿat kÿ ÿgaz . es ÿgazan
ÿteellÿed az zegheent : hol ott ma
gÿarazo ÿras wgÿ mond az az . mÿ
koron az zegeennek ÿgaz ygye vagÿ
on . el ne mwlassad : az wtan ko
wethkózÿk az zent maÿ Epistola .

{414b}
Epistola .
EKó̗ss azzonÿallatot kÿ
leelhet ? tawol es wt
olso veeghekból vagÿ
on ew ÿwtalma : B
ÿzÿk ewbenne . ew w
ranak zÿwe : es maseenal kÿl .
nem zÿkseeges : ÿoth aad ewneki
es nem gonozt mÿnd ew eelete
nek napÿaÿban : Gÿapÿat kerese
es zózth : es mwkalkodeek ew ke
zeÿnek tanacchawal : Ollÿan va
la mÿnt ÿaro keló haÿo : Kÿ me
zzewnnen hoz kÿnÿeret magan-
ak . ffel kelee eeÿel : es martalee
kot ada ew haza nepeenek : es ee
telth ew leanÿnak : Megh neezee
a'' mezóth es meg vewee ewteth .
Ew kezeÿnek mwkaÿabol zelót
palantala : Ffel ewetzee erósseeg
gel ew eehaÿt : es meg kemeenÿ
tte ew karÿaat : meg kostolaa
es lataa hogy ÿo vona az ew ke
resmeenÿe : Az ew kezeet vetee er
óss dolgokra : es az wÿ''aÿ oorsoot
fogdosanak : Az ew kezeet kÿ nÿ
taa . az nÿawalÿasnak : Es ew te
nereÿt kÿ terÿeztee az zegeenre
Nÿnchen feelelme : ew hazara ho
hÿdeghÿtewl . mert az ew chala
dÿ kettós rwhaban ótóztenek .
Draga ÿeles rwhat zerzet enne
nmaganak : Bÿbor . es Barsson
ewnekÿ ewtózetÿ : Nemes ÿeles
ember az kapwkon az ew wra
mÿkoron ÿlend ez feldy paloga
rokkal : Gÿolchot zewe es el arw
laa : es ówet es adaa . az arwsn-
ak : Erósseeg es eekesseeg <ewneki>

{415a}
Ewnekÿ ótózetÿ . es vÿgad az wtol
so napon . Az ew zaÿaat kÿ nÿtaa
bólchesseegre . es kegÿesseghnek tór
weenÿe vagyon ew nÿelweeben
Megh tekeentee ew hazanak ósw
eenÿt : es heÿÿaba kÿnÿeret nem
ewtt Ffel keleelek az ew ffÿaÿ es
bodogssagosnak predicallaak . Az
ew wra es dÿcheree ewtet . Sok
leanÿ ÿffÿak gÿeÿtókkek kazdagssa
gokat : de te fewlw̋l mwltaal m-
-ÿndeneket . Chalard ez vÿlaghÿ m
alazt . es hewsagus az zeepseegh
Akkÿ isten feelew azzonÿallat . ew
dÿcheertetÿk . Aggyatok ewnekÿ
az ennen kezeÿnek haznabol . es
dycheeryeek ewtet ew mÿwelkódet
ÿben az kapwkon ÿlew bólchek
Mÿnek okaeert ez maÿ zent Epistola tell
ÿes lelkÿ nemes tanwsagokkal . Annak
okaeert kózenseeges zent doctoroknak ertel
móket elówe veween es kówethween .
lÿraÿ Mÿklos doctor . magÿarazÿa es er
tÿ . Az eróss bólch azzonÿallaton . Az zent
ÿrasth . kÿ tellÿes mÿndden istenÿ bólche
seeggel . erósseeggel : es lelkÿ haznalatos
saggal . tanwsaggal .. thwnÿa ÿllÿk mÿ
keppen nehez lelnÿ ÿo Iambor es ezóss Az
zonÿllatot . Azonkeppen . kewesen vannak
kÿk az zent ÿrasnak byzon ertelmeere ÿ
wthassanak yelessen ez mastanÿ ÿdóben
Az zent Azzonÿallatnak wran ertetÿk
Anÿa zent egÿhazban valo es predicallo
ÿo eeletw̋ doctor . es egÿhazÿ ember .
kÿnek zemeelÿeben wgÿ mond . bólch mas he
lÿen Sapiencie viij . kónÿweenek nÿolczad
rezeeben . Ezt . az az . a'' zent ÿrasbelÿ ból
cheseegót zerettem es kerestem mÿnd en
ÿffÿwsagomtwl foghwa . es wgÿan zere
tewl valaztottam ennen magamnak . Ez
eellÿennek kettós ótózetÿ leezen a'' mas
vÿlagon : mert wr istentwl mÿnd testh
zerent . mÿnd leelek zerent nagÿ erdemet

{415b}
Veezen az ew mwkalkodasaeert
Thowabbaa az el folyo haÿohoz
ees hasonlattatÿk . kÿben mÿndden
testy eeledelt vÿselnek Azonkeppen
Az zent ÿras tellÿes mÿndden lel
ky Idwesseeghnek eeledeleewel
lelkÿ orwossaggal . lelkÿ taplala
ssal .. lelkÿ eremmel vÿgasaggal
es mÿndden ÿo tanacchal ; Oh .
ha az zent ÿras nem vona . Nem .
vonant kÿlembek mÿnt az hÿtet
len poganok : kÿknek istenok nȳ
nchen .. De mÿnekw̋nk kózel va
gÿon ew zent Istenseege . az zent
ÿrasban . es az oltarÿ zentsegben
Onnan zool . onnan tanoÿt mÿ
nketh . es vÿgaztal ew zegenÿt
Az zent ÿras azeert mÿnd eetelw̋nk
ÿtalwnk . es mÿndden eeletw̋nk
Towabbaa hasonlattatÿk az zent
ÿras zeep vÿraggal tellÿes mezó
hóz : kÿt ÿollehet dragan veeznek
meg : mert nagÿ mwkawal . nag̋
keenchel kólcheeggel . ÿwthatnak
hozÿaa . es sok eztendeeg tanwl
wan vehetÿk haznaat : De annak .
wtanna . mÿndden dragalatus
kenchót talalnak ewbenne . pelda
mÿnekw̋nk az bólch deakok doct
orok . nagÿ predicatorok : kÿnek za
ÿokbol zarmazot zent ÿras . ollÿan
mÿnt az eghen feenló nemes cÿ
llag : kÿnek vÿlagossaga mÿndden
setethseegót el tawoztat .. Oh ha
az zent ÿras nem vona .. ÿngÿen
ky Idwezw̋lhetne . Azeert onnan
twggÿok A'' mÿ ÿo es gonoz . veze
delmes es haznalatus : karhozatus
es eerdemes . ha kÿ ezeket nem
twggÿa setetsseegben lakozÿk es
nem <ha.> lattÿa hol es meel ho
raban erekkee el veez . Arrol m
ongÿa zent paal . ha kÿ eet twd
atlan erekkee twdatlan leezen az /
zent Ghergel meg wgÿ mond ha
kÿ eet twdatlansagban lakozÿk

{416a}

[[]]

{416b}

[[]]

{417a}

[[]]

{417b}

[[]]

{418a}

[[]]

{418b}

[[]]

{419a}

[[]]

{419b}

[[]]

{420a}

[[]]

{420b}

[[]]

{421a}

[[]]

{421b}

[[]]

{422a}

[[]]

{422b}

[[]]

{423a}

[[]]

{423b}

[[]]

{424a}

[[]]

{424b}

[[]]

{425a}

[[]]

{425b}

[[]]

{426a}

[[]]

{426b}

[[]]

{427a}

[[]]

{427b}

[[]]

{428a}
Zÿz zent Cristina Azzo
nnak eeleteeró̗l .-
Dÿchóseeges zÿz zent Cristina azzon ne
mzetseege zerent tamada olaz orzagh<o>nak ÿe
les tÿron newő varasabol . es nagÿ nem
-es nemból / De newezete zerent annal ees
meltosagosb . vala : mert ÿgÿenlew vala az
ew zentsseeges eeleteehez : magÿaraztatÿk
azeert . ew newe Cristina . wgÿ mÿnt zep ÿll
atw Crismawal . meg kenettetót . Crisma
vala . ew kerezttÿenseegeenek zeep ÿllattÿa
zerent . Draga kenet vala .. zentsseeges ee
leteenek . naÿassaga zerent . Aÿo''tatus va
la . zent leeleknek benne latozasa zerent .
Mÿkoron azeert . ew zÿne zemelÿe zerent
ees . felette zeep ember vona . es <myko> m
ÿndenek kewannaak ewtet lathnÿ . Az
ew attÿa rekeztee ewtet egÿ nagÿ toromba
tÿzen keth zolgalo leanÿwal . Isteneketh es
zerezween ewnekÿk . ezÿstból aranbol .
hogy azokat ÿmadnaak es zolgalnanak ewne
kÿk . Senkÿnek kedeeg hazassagra nem ak
arÿaak vala adnÿ / Ez zent Cristina azzon
kedeeg zent leleknek mÿatta meg wtallÿa
vala az balwanÿoknak valo ÿmadasth
Es mÿkoron az ew attÿa hozÿaa ÿewt vona
Az zolgalo leanÿok eleÿben keleenek es o
ttan meg ÿelenteek nekÿ hogÿ az ew
leanÿa . nem aldozneek az Isteneknek . de
kerezttÿennek vallanaa ennen magaat :
Azt halwan az ew attÿa zeep zowal zol
wan ewnekÿ kÿzlelÿ vala az hatalmas
isteneknek ÿmadasaara : Monda ottan zent
Cristina azzon : Ez napsagtwl foghwa ne h
ÿw enghemet te leanÿodnak . de azeenek
kÿnek ÿgaz dÿcheeretet keel tennÿ . Monda
nekÿ az ew attÿa . En eedes leanÿom . Ne aldoz
ÿaal chak az eeggÿknek . Mert az tebbÿ
reead kezd haragodnÿ . felele zent Cristina
ÿool mondod nem twdwan az ÿgassagot
Mert en aldozom attÿanak es fÿwnak es
zent leeleknek ... Monda nekÿ az ew attÿa
Ha harom isteneket ÿmacz / mÿre nem A teb
bÿt . felele zent Cristina : Az horom zemeel
egÿ istenseeg . Ez eellÿen vetekó̗deest mÿko
ron el veegezteek vona ; le ragadaa zenth
Cristina . az ew attÿanak Balwan istenÿt
es mÿnd ez tóree . Az ezÿstet Aranÿat zeghe
nÿeknek

{428b}
Oztogataa . Mÿkoron az ew attÿa mas
odzor esmeeg hozÿaa ÿewt vona hogÿ
az balwan isteneknek ÿmadasara kÿz
lelnee . haat egÿ ee[s] nÿnchen ott az istenekben Eleÿben
keleenek . az zolgalo lean
ÿok es meg mondaak mÿt tett vona
ewnekÿk . Christina leanÿa . Ottan na
gÿon meg haraghweek . es le vonÿa
taa ewnekÿ rwhaÿaat . es tÿzen keet
vÿtezókkel eróssen veretee . az balwan
isteneknek bozzwsagokeert . es mÿkoron
el fogÿatkoztanak vona az hoherek . M
onda zent Cristina azzonnak . ew attÿa
nak Oh mÿnden tÿztósseegnel kÿl valo
ember . es zegÿentelen . gÿlóseeges mÿ
nd istennek . mÿnd embernek elette .
ÿme latod hogÿ a'kkÿk enghem gÿótór
nek el fogÿatkoztanak : keer eróth ew
nekÿk az te istenÿttewl ha lehet : Azt
halwan meg vassaztataa es az seteet
temleczben vettetee . Mÿkoron azt meg
halotta vona az ew azzon zÿleÿe ottan
meg zaggataa rwhaÿaat es az temlecz-
hez fotameek es leanÿanak labaÿ
elót le eseek es monda : O . Christina en
eedes zemem vÿlaga . ÿrgalmaz'' en
velem . felele ewnekÿ es monda
Mÿeert mondaz enghem te leanÿ
odnak . Nem twdod ee hogÿ az en ist
enemnek zent newe vagyon en nalam
Mÿkoron . az ew zÿleÿe . ew nala sem
ÿt nem haznalna . Az ew feerÿehez
mene hamarsaggal es meg ÿelentee
ew elette hogÿ nem enghedót vona
Ottan azert eleÿbe hozataa es monda
Awagÿ aldozzaal az hatalmas isten
eknek . awagÿ : kylemb kylemb keenok
kal veegeztetól kÿ ez edes vÿlagbol
es en leanÿom soha nem leez'' . fele
le ewnekÿ . O meelʼʼ nagÿ malaztot
eerdemlettem ez maÿ napon teetw̋led
mert ÿmaran nem hÿwattatom en
erdeghnek leanÿanak . De az erek m
ÿndenhato isteneenek .. Mert vala kÿ
erdegtw̋l zÿletÿk . erdeg az . Te azert
azpokolbelÿ Sathan erdegnek attÿa vag̋
Ottan azert . le fogataa es vass gherebe
nekkel . mynd le zaggattataa evgÿen
gheseeges hwsaat : zyz zent Christina azz-
on

{429a}
Kedeeg egÿ fotot ffel ragada . es attÿ
aat arczwl hagÿo''taa vele mondwan .
Veed ffel gÿegÿetlen hoher az testet kÿ
tetewled zÿlettetót es eed meg : Az w
than az ew attÿa . vettetee az kerekre
es nagÿ tÿzet rakattata alaÿa . es olaÿ
ÿal entózÿk vala : De az zentseeghes
zÿznek semÿt ne arth vala . hanem
ÿnkaab azokra haramleek . es <ezer>
masfeel ezer embert óle meg . Az ew
attÿa kedeeg mÿnd erdeghÿ twdoman
nak aloÿttÿa vala . Annak okaeerth
esmeg a'' temleczbe vettetee . Es paranch
olatot ada ew zolgaÿnak . hogÿ azon
eeÿel egÿ nagÿ kówet kóthneenek nÿa
kara es az tengórben vethneek : Mÿko
ron azonkeppen tettenek vona . Az zent
Angÿalok onnan kÿwe hozaak . az zaraz
feldre / Es Cristus Iesus le zalwan az
mennÿeÿ dÿchóseegból .. Azon tengher
parttÿan meg kereztólee ewtet : zent ha
romsagnak neweeben . Es adaa zenth
Mÿhaal archangÿal kezeeben . es haza
vÿwee . Azt halwan az ew attÿa mo
nda ewnekÿ . mÿnemew erdeghseeg
gel teezen ezt hogÿ meeg az tenger sem
nÿelhet el . azonkozbe zagattÿa vala
haÿaat zakalaat meergheben . Reea fel
elween az zent zÿz monda . Oh heÿt
Balgatag es bodogtaland . Nem twdod
ee hogÿ az en Cristus Iesussomtwl va
gÿon ennekem ez nagÿ malazt .. Ottan
esmeg az temleczben vettetee hogÿ hotal
kelwe feÿeet venneek .: Azon eeÿel
mÿeert hogÿ ÿo zandekban vala az
erdegók nÿakaat zakaztaak . agÿaban
Es wtanna tamada egÿ atkozot bÿro
kÿnek / dÿus vala newe : ky eegÿ
Vass fazekat zereztete es bel tóltetee
keenkewel olaÿÿal es fenózwrokkal
es mÿkoron nagy bwzgosaggal forra
na . Bele vettetee zyz zent Cristinaat
es neegÿen az hoherek forgattÿaak
vala benne / hogÿ hamarab megh
emeeztethneek . Zent Cristina azzon ke
deeg dÿcheerÿ wala az ew teremteÿeet
Meg haragweek az kegÿetlen Bÿro
es el nÿretee haÿaat . Es parancholaa
hogÿ az varas wczaÿn teetowa vonn-
aak

{429b}
Mezeytelen . Az Apollo Istennek tem
plomahoz ... De mÿkoron ÿmathkozot vona
zent Cristina azzon . ottan nÿakra eseek
az balwan isten es mÿnd porraa leen
Azt lathwan az kegÿetlen bÿro . meg rette
ne raÿtta . es ottan hanÿttaa eseek es
kÿwe mwleek hertelen halallal . Ann
ak wtanna . tamada . egÿ Iulianus ne
wó hÿtetlen . Es zent Cristinaat vettetee
egÿ nagÿ eeggew kemenczeben : kÿben
ótód napÿg leen az zent angÿalokkal
nagÿ vÿgassaggal dÿcheerwen wr istent
De azt mÿnd erghÿ twdomannak aloÿ
thwan . hozata keet óreeg varas bekakat
keth ÿaspysokat es keth zomakokat . es
hozÿaa vettetee De Semÿt ewnekÿ
nem artanak . De ÿnkab nagÿ zÿlÿgh
seeggel . kÿ labaÿt nÿallÿa vala . kÿ
kedeeg . vereÿtekeet . nÿallÿa vala .. M
onda Iulianus az bÿes baÿos aghne
nek : Nem de tee ees erdenghessee leettel ee
zoolʼʼ az merghes feergheknek . hogÿ eeg
ÿeek meg .. Mÿkoron azeert forghatnaa
ÿres zelenczeÿeet . ottan reea fwtama
nak . es le ragadaak mestert . es ottan
meg óleek .. Zent Cristina azzon kedeeg
paranchola az feergheknek . es az kÿetlen
be meeneenek / es az meg holtat . Cristus
Iesusnak neweeben ffel tamaztaa : Iulia
nus meg kemeenedween magaban . le
fogataa . az zent zÿzet / es ew zÿzesseeges
emleeÿt tewból kÿ mettetee : kÿbol nag̋
zeep feÿeer teeÿ folÿa kÿ wer helyót
Annak wtanna nÿelweet ees kÿ mette
tee : de az zent zÿz . azeert zozattÿaat el nē
haÿaa . nÿelweet kedeeg pókee Iulianosra
es ottan meg vakwla .. Azon megh
haragweek es ottan keth nÿllal atal
lewee . Es azonkeppen . zent martÿrom
sagot zenwede . Es zeplótelen lelkeeth
sok reend belÿ zenwedeesnek Coronaÿa
wal . Az ew eedes teremteÿeenek es ze
relmes kerezt attÿanak Cristus Iesusnak
aÿanlaa . azon ÿdóben mÿkoron ÿrna
nak keth zaaz . kÿlenczwen heet eztendó
ben . wr zÿletetynek wtanna .. Es dÿo
cletianus czazarnak wrasaganak ÿdeÿn
kÿnek zent erdeme leegÿen mÿ lelkw
nknek es testewnknek erek orwossaga am̄

{430a}
Zent Iacab Apostoln
ak ÿnnepeeró̗l .
Ez maÿ zent Innepnek Epistolaÿa meg va
gyon ÿrwan . zent peter apostol ffel magaz
taltasanak ÿnnepe napÿan bőyt elóben .
Annak okaeert zÿkseeg meg lathnwnk az zēt
ewangeliomot : kÿt bótewzerent meg ÿrtaak
az zent ewangelistaak . Zent Mathe kenÿwe
enek hwzad rezeeben . zent Mark . tÿzed re
zeeben .. Zent Lucach hwzon kettód rezeeben .
Es leen eredetÿ az ÿdóben . mÿkoron wrnak
zÿletetÿ wtan ÿrnanak harmÿncz harom
eztendóben / Beÿt mas honak tÿzen hatod nap
ÿaan . Ez zent ewangeliomnak elette . mÿnt
zent Mathe mongÿa wgÿ vagÿon megh
ÿrwan . ffel menween iesus Ierwsalembe
vewee ffel az tÿzen keth apostolÿt es ffelffelee
vÿween monda ewnekÿk . yme ffel mee
gÿw̋nk Ierwsalemben . es embernek ew
ffÿa adatÿk . papy feÿedelmeknek . es ÿrastw
doknak . es el karhoztattÿaak ewtet halarra
es aggÿaak ewtet ÿdeghen nemzethnek . meg
chwffolnÿ . es meg ostoroznÿ . es meg fezeÿtenÿ
es harmad napon ffel tamad : ÿmaran ez be
zeedek wtan kówethkózÿk ez maÿ zent ewan
geliom . eredethzerent .
Ewangeliom .
AZ ÿdó̗ben ÿarwla Ie
sushoz zebedeus ffÿa
ÿnak annÿok : ew ffÿ
-aÿwal . ÿmadwan es
kerween vala mÿth
ew tewle : Kÿ monda
ewnekÿ : Mÿt akarz'' . monda ottan
Mongÿad hogy ÿllÿenek ez en keth
ffÿaÿm . eeggyk te ÿogod felól a'' ma
sodÿk bal feló̗l . az te orzagodba Fele
lwen azert Iesus monda ewnekÿk
Nem twggÿatok mÿt keerÿetek . M
eg ÿhattyatok ee . a'' pohaart . kÿth
en meg ÿando vagÿok ? mondana
-k ottan : meg . monda azonnal ewn
ekÿk : ÿollehet az en poharomat meg

{430b}
Izyatok . De az en ÿogom Felól . es
balom felól ÿlnÿ . nem en adhat
om tÿnektek de kÿknek az en
meennÿey atÿamtwl /-
Wr Istenben zerelmes atyamffÿaÿ
ÿm meg hallok Az zent ewangeliomn
ak magÿarazattÿaat . ÿmaran kel kere
snew̋nk ew benne mÿ lelkw̋nknek
orwossagaat . es ez vylaghy eeletewnk
re valo tanwsagot : De mÿndennek e
lette egÿ kÿsded kerdesw̋nk tamadhath
doctoroknak mondasok zerent . thwdnÿa
ÿllÿk / Mÿ okaeert ÿndwltatanak
Ez zentek . az az . zent Iacab zent Ianos
es Salome maria az ew annÿok . ez
eellÿen nagÿ telhetetlenseegre . hogÿ
ewk mÿnddennek felette magaztath
nanak . Cristus Iesusnak orzagaban .
Oka kedeg lehet ez . mert nem nÿlw
an vallÿa . az eedes Idwezóÿtew iesus
cristus . hogÿ nagÿ zernÿw keennal
es halallal ÿzneek kÿ ez vÿlagbol
Masod helÿen zent Ianos meg wgÿ
ÿrtta . Cristus zawa wtan . az en or
zagom es zolgaÿm . nÿnchenek ez vÿ
lagbol . Ha kedeeg az mas vÿlagrol
eredót leegÿen ez eellÿen kewansag .
Nem lattatyk eróssnek leennÿ . mert mÿkeppen
halando ember . soha ott nem volt
Azonkeppen . ott semÿ zer tartasth nem
ÿsmerween semÿ byzon dolgot aw-
agÿ helt nem twd keernÿ valaztanÿ
Quoniam secundum lÿram . et doctores .
Reea felelnek zent ÿrasbelÿ doctorok az
reeghÿ zokas mellet . mondwan . Mÿert
az aldot Cristusnak es Messÿasnak
hÿre newe ÿmaran kÿ hÿrhedót va
la : Aloÿttÿaak vala kózenseeges hÿr
zerent hogÿ mÿkeppen az zent reghÿ
proffetak atal meg ÿgeertetót ezen ha
lando orzagolna Ierwsalembe . es ew
vona kÿ mÿat az sÿdoknak erek kÿ
ralsagok meg adathneek . mÿnt Da-
uid kÿralnak ÿdeÿn . hogÿ Senkÿ ew
velók ne bÿrna . es ew raytok senkÿ
ne wralkodneek . Ezen hÿrben belee
merw̋ltenek vala . meeg az zent tanoÿ
thwanÿok ees . Annak okaert meg
ees kerdeek ewtet raÿtta . Zent lucach .

{431a}
Irtta meg Apostolok ÿarasokrol valo kenÿ
nek elssew rezeeben .. mÿnd kózenseeggel
az zent Apostolok mondwan .. Wram
mongÿad meg mÿnekw̋nk ha ezen ÿdó
ben . meg adod Izraelnek orzagaat . kÿról
wr Iesus meg dorgalaa ewket raÿtta
hogÿ nem ÿlleneek ewnekÿk azt megh
twdnÿok . Mÿkoron azert zebedeus ma
gzatÿ hallottaak vona . ffel tamadnÿ hal
lottaÿbol . veleek azonnal . wralkodnÿ .
Annak okaert okossaggal gondolaak hog̋
az ÿelesb tÿztót meg keerneek meegh
eleÿn ew tewle . mÿeert ees hogy rokon
saghÿ valanak : es koronkeed ew mellette
ÿarhatnanak : Mÿkoron azert wr Iesus
nak ennen magok nem merneenek zola
nÿ . Az ew annÿokat kereek reea . hog̋
ha nem akarnaa adnÿa ees . kÿsseb ze
meermek zenwedneenek : De bÿzonÿa
wal nem ohataak tewle magokath
kÿben mÿndden ember tanwsagot veh
et hogy ne hamar sÿessen nagÿ tÿz
tesseegre melto eerdemneel kÿl . kÿról
wgÿ olwassok zent palnak mondasÿ
kózót . Senkÿ nem koronaztatÿk . hanem
ha elezór eróssen es tórweenzerenth
vÿaskodandÿk . zent azonrol meg wg̋
mond : Senkÿ az nagÿ eerdemre nem
mehet hanem nagÿ sok kesalkodas wt
an . Az zent . Apostolok kedeglen meeg
Semÿ awagÿ kewes vÿaskodasth tette
nek vala ; Meeg kewes haborwsagot
es nÿomorwsagot zenwettenek vala .
kÿról az tórweenÿ kenÿben ees wgÿ
vagÿon meg ÿrwa . Ha kÿ nem twd
zenwedny . Nem ees twd wralkodnÿ
Azonrol zent Agoston doctor meg wgÿ
mond . Semÿkeppen . ne ÿtellÿe magaat
meltonak lennÿ . a'' mennÿeknek orzaga
ra . vala kÿ ez vÿlagnak zerw̋een
meg nem nÿomottatÿk . nÿomorwsa
ghnak mÿatta / zent Iacab azert es zēt
Ianos Apostolok ÿng̋en sem twggÿaak
vala . ha chak tÿztesseegre ees meltok
Es ÿmaran mÿndennel nagÿob feÿede
lemseegót keernek vala .
Masod tanwsaag adatÿk ez zent ew
angeliombol . Idwezeÿtenk Iesusnak fele
letÿ mellet hol ott azt mondaa . az ew
zent tanoÿthwanÿnak . Megh ÿhattÿa-
tok ee

{431b}
Az pohart kÿt en meg ÿando vagÿok ?
meelʼʼ ÿgheekben kÿ ÿelenthween mÿne
mew zeer belÿ embereket<ek> ÿllethne az nag̋
wrasaagh kÿt ewk kÿwannanak : O meelʼʼ
nagÿ meltosaag az kyt kÿwannak vala : kÿ
re kezdettw̋l foghwa senkÿ melto nem
lehete . kÿt ez keth zent apostol keer va
la .. De meeg az kezdetben teremtót elsew
feenesseegnek Angÿala . sem eerhetet
vala annee malazttra . hogÿ ÿstennek
ÿoghÿa felól es Bal felól ylhetet vo
na .. mÿnewel ÿnkab . hamwbol zer
zót zegheen halando ember : Annak
okaert ÿol es meltan felele ewne
kÿk az eedes meennÿeÿ bólcheseeg
Nem en adhatom . tÿnektek azt kyt
keertek . olÿ mÿnt azt mondanaa
ew felseege . Nem lehettek arra melto
mert en vagÿok az . enghemet ÿl
let az nagÿ heel . az erekseeg az nag̋
felsseeges meltosaag . Senkÿ . en elettē
azt el nem vehetÿ : Azeert nem ad
hatom . tÿnektek : De kÿnek az en
atÿam zerzette . az az ennekem : mert
Senkÿ ennalam naal kÿl mas ha
sonlatus . en atÿamhoz nem lehet .
Azeert ezte<.>lenseeg kabasaag a''m
ÿt keertek . Bÿzonÿawal tewólgó
tók mert azzon ember tanacchan
ÿartok : Halwan azeert Idwezóÿtenk
nek kemeen bezedeet . megh zonttÿo
rodanak raÿtta es halgathnÿ kezdee
nek : De mÿeert . az ew eedes mesterek / zeretÿ
vala ewket mÿnt rokonsaghÿt . teb
bet zolwan ew velók : tanwsagnak
okaeert monda En zerelmes ffÿaÿm . megh
ÿhattÿok ee . az pohart kÿt en meg
ÿando vagÿok ? meel ÿgheeknek er
telmeet . hamar ezókben nem veween
ottan hamar reea feleleenek mondw
an . meg ÿhattÿok : olÿ mÿnt Iesus
azt akarnaa mondanÿ teeb ertelmel .
vattok ee meltok reea hogÿ ez vÿla
got tÿnnen erdemetek zerent . es melto
keen zenwedeestekkel meg valtanatok .

{432a}
Es vagÿon ee hatalmatok raÿtta . hogÿ az tÿ
lelkótewketh emberÿ nemzeteert vesseetók es
mÿkoron akaryatok esmeg ffel tamaggÿa
tok . hallottaÿtokbol :? Ha eellÿen istenhez
ÿllendew dolgokat tehettók tÿnnen erótókkel
haat erdemlytók azt ees hogÿ istennek rok
on kózel mellette helheztessetek ÿluween .
Azert olÿ mÿnt el ameelkodwan mondaa
ewnekÿk az felw̋l meg ÿrth bezeedót . Meg
ÿattÿatok ee az pohaart kÿt en meg ÿan
do vagÿok / ÿme ÿmaran ertÿtek zerelmes
atÿamffyaÿ . mert twdatlan feleleenek rea
mondwan . meg lehet . Ottan monda ew
nekÿk . twdom hogÿ meg kel ÿnnotok : m
ert arra vattok valaztathwan az zent
apostolsagra . az az . Az halalnak keennÿaat
meg zenwedÿtek : es wgÿ wralkodhattok .
en velem mennÿeknek orzagaban .. kÿról
zent wgÿ mond Thÿmoteus pÿspeknek ÿrt
masod leweleenek . masod rezeeben .. Ha
ew vele eegÿetembe zenwedewnk /. ew
vele ees orzaglwnk . mennÿekben
DE mÿnemew pohaar leegÿen ez kÿ ze
meÿnk elót forogh . lassok meg . Doctorok
nak mondasok zerent . harom rend belÿ po
hart talalwnk zent ÿrasban . Eeggÿk
mondatÿk : Artatlansagnak poharanak
Erról emlekózÿk zent Dauid proffeta az
soltaar kenÿnek hwzon kettód rezeeben .
Az en poharom kÿból mÿndenek megh
rezógódnek . ÿgheen dragalatus : az az ÿgh
en dragalatus wr istennek elótte kÿ artat
lan eeleteet aÿanlÿa vÿzÿ ew zent ze
meÿnek eleÿben . kÿról zent Agoston
doctor wgÿ mond .. Az artatlan eelet az
kÿ sem . ennen maganak nem aarth . Sem
masnak ; Meg wgÿ mond : Semÿ nem le
het meltob . Semÿ dragalatosb wr istennek
mÿnt az artatlansaag : Zent Amborws do
ctor meg wgÿ mond . Erw̋lÿ . oh artatlan
eelet mert mÿndenw̋t serelem nel kÿl
vagÿ . es nagÿ batorsaggal .. Mert ha meg
keseertetól . haat haznalz . ha meg alaztatol
ffel emelkódól . ha vÿaskodol gÿóz'' . ha m
eg óletól . koronaztatol .. Ez dragalatus gÿen
ges poharbol ÿwt vala Azzonÿwnk zep
lótelen zÿz maria . kÿ nemes balsamom
mal vala tellÿes . az az . zent leelek wr is
tennek malazttÿawal . Ez dragalatus
poharbol ÿwanak mÿnd az aldot Cristus

{432b}
Iesusnak zeep zÿz ÿegósÿ : Ez ellÿen
zent poharnak venereekeet zent Agoston
doctornak mondasa zerent kettóból ÿsm
erhetÿ meg ember . ha benne vagÿon
Elezer . ha mÿndden ez vÿlaghÿakban
valoknak zomeessaga . ewbenne meg
zaradot .. kyról wgÿ mond aranzaÿw
zent Ianos .. Semÿ nÿnchen ez feldnek
zÿneen kÿt zeressen az olÿ aÿo''tatus le
lkew ember . kÿ istennek aÿandekaat
bÿzonsaggal meg kostolta / Masodzor
ha lelkÿ erwendetesseeg vagÿon ember
ben : EEllÿen vala az zÿz maria . mÿ
koron mondaa . Erw̋le az en lelkem en
Idwózóytew istenembe . es prover xv
bólch ees eeggÿk kenÿweeben Az ba
tor zÿw leelek . ollÿan mÿnd az kaz
dag vendeegseeg :
Masod pohaarth talalwnk kÿ
mondatÿk zent penitencianak poha
ranak .. zent Dauid proffeta ÿrtta meg
az soltaar kenÿnek . zaaz tÿzen ewtód
rezeeben . Az Idwesseeges pohart hozÿam
veezem es wrnak neweet hÿwom /
Ez poharban valo venereek elezer
ÿghen keserw̋ . Es kewesen ÿhattÿaak
ewtet . tekeelletesseeggel . kÿról wgÿ
mond zent Amborus doctor . kÿnnÿeb
lelnÿ olÿ embert kÿ artatlansagaat
meg tartotta . honnem esetÿnek wtan
na . melto penitenciat tartot leegÿen
mÿert . mert ÿghen sanÿarw . Annak
okaert . Zent remeenseegnek eedesseghee
wel kel meg egÿelóÿtenÿ . hogÿ kÿnn
ÿebben vÿselhesse ember : kÿról ha
kÿ tebbet akar . lathnÿ .. zent maria magda
lena eeleteet olwassa .
Harmad pohaart talalwnk Cristus
Iesusnak zent kennÿanak halalanak
dragalatus poharaat . kÿ mÿndden ÿo
ÿzew venereekókkel zÿnewl tellÿes
erról ertethnek az zent ewangeliomban
meg mondot ÿgheek : kÿt meg ennen
maga meg ÿweek . mÿnd az ew zent
martÿromÿwal meg ÿtata : Ez nemes
poharban mÿndden felee orwossaagh
vagÿon . kÿról wgÿ monda wrwnk
Iesus Zent Ianos ÿrtta meg . []
Vala kÿ az poharbol nem ÿandÿk kÿt
en adok : eelet ew benne nem lehet

{433a}
Mÿkoron azert az zent Apostolok eremesth
aÿanlottaak vona ennen magokat az poh
arnak meg ÿtallÿara . Monda ewnekik
az eedes Iesus mester .. No ÿollehet az poh
art meg ÿzÿatok . mÿkeppen mongÿatok
Wgÿ mond eett Aranzaÿw zent Ianos
ez zent tanoÿthwanÿok . mÿeert nem ve
tteek vala ÿol ezekbe magokat .. Nem ba
torsagbol feleleenek reea : De twdatlan
sagbol .. De azert wgÿan feÿókón teleek
Mert wgÿ mondnak doctorok . thwdnÿa
ÿllÿk . Beda . Ieronimꝰ . Remigius . hogÿ
zent Iacab . meg ÿwaa Az keennak poh
araat . mÿkoron herodes kÿral feÿeeth
veetetee . zent Ianos kedeeg . haborwsag
nak poharaat . mÿkoron az bwzgo kaad
olaÿban . vetteteek . es meeregghel ÿta
teek . es harmadzor zankÿvetteteek
Cristus Iesus wr istennek kedeeg kÿk mel
to ÿllnÿ ÿoghÿara es balÿara . ÿmaran
nÿlwan . meg lattaak es kostoltaak .
hÿzem kedeeg hogÿ meg ees eeggÿesw̋l
tenek raÿtta : kÿknek zent erdemek
mÿat engheggÿe azon eedes Idwózoÿ
tew Iesus hogÿ mÿ ees eerdemlÿok m
egh lathnÿ mÿndden kethseegnel kÿl
Legenda . eelethe .
Dÿchóseeges zent Iacab apostol vala Ze
beusnak ffÿa . kÿnek attÿaffÿa zent Ianos
ewangelista . Mondatÿk kedeeg nagÿob
zent Iacabnak . sok okaeert j . mert elózór
hÿwattateek Cristustwl az zent apostolsagra
Masodzor . mert . nagÿob nÿaÿassb vala
Cristussal honnem az masodÿk . harmad
zor keenzenwedeesnek okaeert mert elezer
zenwede halalth . eegÿeb apostoloknaal .
Neegÿedzer . mert mÿndenneel eleeb koro
naztateek meg . az erek dÿchóseeghnek
koronaÿawal ees : Ez Zenth Apostolrol
wgÿ olwastatÿk hogÿ . Cristus Iesusnak
meenÿbe menetÿ wtan . mÿkoron predic
allot vona . Sydosagban . es Samariab
an : zent leeleknek ÿhleese mÿat meene
be Hÿspanÿaban predicallanÿ . De mÿkoron
keweset haznalt vona .. Esmeg haza teree
Iudeaban . Azt lathwan az Sydo neepek
tanachot tarttanak . reea . Az hermogenes
erdenges mesterrel : kÿ az ew tanoÿthwa-
nÿaat

{433b}
Fÿletosth raÿtta kÿldee hogÿ . meg gÿóznee es
predicacioÿaat meg hamÿssoÿtanaa . De mÿ
koron vÿzon ellen meg gÿóztetót vona / az
sok chodak lathwan . Haza meene Fÿletos
Es vallasth teen rola hogÿ vala mÿth
Iacab apostol predicallana mÿnd bÿzon
es ÿgaz vona .. es ew tanoÿthwanÿa ak
arna leennÿ : Azon meg haragweek . Er
mogenes mester . es wgÿ kótózee megh . hog̋
ÿnǵen sem mozdwlhatna / Mÿkoron azt
ffÿletus zent Iacabnak meg ÿzente vona
Az zent apostol . nekÿ kÿldee kÿs . kezkenó
eeth . mondwan . mongÿa ez ÿgheeketh
wr isten ffel emelÿ az el hwllattakat .
wr isten meg oldozÿa az meg kótelezótte
keth .. Es azonkeppen teween ottan meg
zabadwla es bozzoÿtanÿ kezdee az ew wr
aat : zent Iacabhoz sÿethween . Azon meg
haragweek hermogenes mester . parancho
la az erdegóknek hogÿ zent Iacabot kotóz
we hozÿaa vÿnneek : mÿnd fÿletossal
Az erdegók el menween kezdeenek ordoÿ
tanÿ az egben . es mondanÿ . O istennek
zent apostola meg gÿo''thnak mÿnket az te
zent ÿmachagÿd . Monda zent Iacab
mÿre ÿevttetók . feleleenek . hermogenes
kÿldót hogÿ hozÿaa vÿgÿw̋nk kotózwe De
yme wr istennek angÿala tÿzes lanczok
kal kótózót meg mÿnket . Monda zenth
Iacab . wr Cristus Iesus neweeben oldozy
on meg az zent angÿal . es serelemnel
kÿl hozÿaatok eede hermogenesth : Es
ÿgheen hamar meg kotózeek mestert . es
zent Iacabnak eleÿben vÿweek mondwan
Agÿ hatalmat mÿnekewnk hogÿ allÿok meg
bozzwnkkat raÿtta . Monda zent Iacab
ÿm elettetek vagÿon fÿletus . feleleenek
mondwan . Senkÿt nem ÿllethetewnk
vala kÿ te haÿlokod alat vagÿon . Ottan
monda zent Iacab fÿletosnak . A'' mÿ me
sterw̋nknek tanwsagazerent hogÿ ÿoth
tegÿewnk gonoz helÿeeben . oldozÿad m
eg te ewtet es mennÿen el vala howa
akarÿa . Monda hermogenes mester . En
twdom az erdegheknek haraghÿokat ha
ennekem vala mÿt nem adandaz . meg ólnek
enghemet . Es ottan nekÿ adaa Istapÿaat
Az el menween . vala hol erdenges twdoma
nÿw kónweÿ valanak zent Iacab hoz vÿ
wee . kÿketh ottan az tengherben hanÿataa

{434a}
Hermogenes mester azeert le esween Zent Iacab
apostolnak labaÿ elót . nagÿ sÿrassal monda
O leelkóknek zabadoÿtoÿa fogagÿ hozÿaad
penitencia tartoot . kyth eddeeglen zenwettel
bozzw alloot ; Es mÿkoron hozyaa fogatta vo
na kezde nagÿ tekeelletes lennÿ az wr isten
nek feelelmeeben / es nagÿ chodakat tennÿ
Azt lathwan az ÿrastwdok kezdeek feddenÿ
zent Iacabot . mÿre predicallanaa Cristusnak
hÿtÿt . kÿt mÿkoron zent Iacab az proffetaknak
mondasokbol meg byzonoÿttotta vona . nagÿ
sokan hÿweenek Cristus Iesusban .. Annal
ees nagÿob haraghra reemwlween az ÿrastw
dok fogak meg az zent Apostolt es n̋akon
kóthween . vÿweek Herodes kÿralnak : Herodes
kedeeg nem zeghween kedwódek az sÿdoknak
kÿ adaa reea az halalnak Sentenciaÿaat
Es mÿkoron kÿ wÿnneek . egÿ zegheen nÿa
walÿas kózweenes wtanna keÿaÿth vala
mondwan . hogÿ meg vÿgaztanaa . kÿnek
ottan monda . Wr Iesus cristusnak newe
ben . kÿeert halarra vÿtetóm . kelʼʼ ffel egh
eezzen .. es dÿcheerÿed az te teremtedeth . Es
azonnal ffel kele / Azth lathwan ÿosÿas
yras twdo . kÿ nÿakon kóthwe vÿzÿ vala .
labaÿhoz eseek es bochanatot keree . es hogÿ
kerezttÿennee lenne : azt halwan Abÿathar
newó papÿ feyedelem . meg fogataa azth
ees mondwan : ha meg nem atkozandod
az Cristusnak neweet . Iacabbal eegÿetembe
meg kel halnod .. felele Iosÿas . Atkozot vag̋
te es az te bezedÿd ees : Cristus Iesusnak kedeeg
zent newe aldot mÿnd erekkw̋l erekkee
Ottan azert arczwl veretee ewtet . es meg nÿe
ree herodes kÿraltwl hogÿ meg óletethneek
Es azon keppen mÿnd ketten martÿromsagot
zenwdeenek : Es eeÿelÿ ÿdón az ew zenth
tanoÿthwanÿ ragadaak el ew mestereknek
testeet . es haÿoban zerezween gallicia orz
agban vÿteteek zent angÿalnak vezerleese
mÿat . hol ott vala egÿ kÿralne azzon kÿ
nek luppa vala newe : kÿnek mÿkoron hÿrre
tótteek vona : helt keerween temeteesre . Az kÿ
-ralne azzon kedeeg alnoksagot gondolwan
kÿdee egÿ gonoz emberhez ewketh . hol ott
ottan az temleczben veteek ewket . De eeÿel
wr istennek angÿala el zabadoÿtaa / es ÿgaz
wttra vezerlee . mÿkoron vÿtezók mentenek vo
na wtanna / le zakada az heed alattok . es .
mÿnd az vÿzben halalanak : azt halwan
az feÿedelem . penitenciara terween hattra
hÿwataa ewket . es mÿnden kereeseket megh

{434b}
Enghedee . Es oth predicalwan mynd az
egheez varasth . az zent hyttre tereÿteek .
Azt halwan luppa keralne azzon . nagÿon
meg Bozzwlaa ; Es nagÿob alnoksagot gon
dolwan hogÿ mÿwel ewket el vezt het
nee monda .. EEth eellÿen helÿen enne
kem tanwlt ókreÿm vannak . foghÿa
tok be ewket . es vÿgeetek oda raytok
tÿ wrotoknak testeet a''howa akarÿatok
Twggÿa vala kedeeg az rawas luppa
olÿ feneeknek lennÿ az vad bÿkakath
hogÿ mÿnt oda meenneenek ottan m
ÿnd meg ólnek ewketh . es az el zagga
thnaak : Mÿkoron azeert ffel mentenek
vona az heegÿre talalanak egÿ tÿzes
Sarkanth . kÿ ellen zent kerezthnek ÿegÿeet
vethween . ottan kettee romla .. ffellÿeb
menween . meg talalaak az bÿkakat
ees : es mÿnt ha koronkeed zÿlygók
voltanak vona . meg hagÿaak magok
at foghnÿ . es bel foghnÿ . es ffel vew
een mÿnd kówestw̋l . <vÿweek> az zenth
testet . vÿweek luppa keralne azzonnak
palotaÿaban : Azt lathwan luppa . aka
rwam sem akarwan Iamborra leen
es meg kereztólkódeek es az ew kew
palotaÿaat . zent egÿhazzaa zentóltetee
es nagÿ kazdagssaggal meg ekósóÿtee
Es ott nagÿ tÿztósseeggel es istenÿ fee
lelemmel az zent Apostolnak testeet
el temettetee . Ennen maga kedeegh m
ÿgh eele nagy Iamborsagban lakozeek
es bodogwl mwleek kÿwe ez vÿlagbol
Pelda . Azon ÿdóben mÿkoron yr
nanak ezer keth zaaz harmÿncz nÿolcz
eztendóben . Florencia tartomanÿaban
tórteeneek eellyen ÿelenet . vala egÿ ze
gheen paztor germek . vala mÿkeppen nē
akarattyawal gÿoÿtaa ffel ew wranak
gabonaÿaat . fogaak meg . es arra ÿte
leek hogÿ lo farkon meg hordoznaak
es annak wtanna meg eegethneek . kÿ
mÿkoron meg gÿoÿt vona . aÿanlaa
zent Iacabnak magaak :. mÿkoron azert
nagÿ kówechegós feldón meg hordoztak
vona .. ÿme choda dolog . Sem testeeben
Sem rwhaÿaban . serelmet nem lata
nak . Annak wtanna az ozlophoz kótózeeg / es
nagÿ eróssen eegheteek . de ÿme mÿnd
faÿa karoÿa . mÿnd zalmaya . kótele
meg eeghween / ennen maga es rwha
ÿa eeppen meg maradwan : es mÿkoron
meg twttaak vona okaat . zabadon el boch
ataak ; kÿról nagÿ sok peldaat vannak
Azeert dÿcheertesseek wr isten . ew zenteeben am̄

{435a}
Zent Cristoff martir
Dÿchóseeges zent Cristoff martÿr . eredet
zerent tamada . kananeus nemzethból
kÿk ewsffÿ zerent valanak Noe patria
rkanak nemzeteeból . kÿknek attÿok va
la kanaan Noenak eeggÿk ffÿa . de
meg atkozta vala ewtet . az zemeerem
seegeert kÿt raÿtta tettek vala . reezeg
-seegeben : Ez kanaan ffÿanak azeert
nemzeteeból nagÿ ess eróss neepek lez
nek vala .. mÿnt az reeghy orÿasok
Ez zent Cristoff ees azon nemzetból
vala es ollÿan nagÿ magass ember
vala . es hozÿassaga . tÿzen keth sengh
óth tarth vala .: Ew pogansaganak
kedeeg ÿdeÿn allot vala . az kananeosok
kÿrallÿahoz zolgalattra ; Egÿzer gondo
lattÿa eseek hogÿ olÿ kÿralt keresnÿ
kÿneel fóldón . nagÿob es hatalmasb .
nem vona .. ffel kele es addÿglan ÿa
ra hogÿ talala egÿ nagÿ hatalmas
kerezttÿen keralt : egÿ napon wdwarn
ak zokasa zerent . mÿkoron eenekót mo
ndanak elette . kÿben az erdeg newet
gÿakortaa emleÿteneek / az kyral ottan
kerezteth veth vala orczaÿara : Azt lath
wan Cristoff zolgaÿa chodalkozÿk va
la . raÿtta mÿt mÿwelne . Es mÿ haz
nalattÿa vona az kerezthnek .. Nem tyr
hetee hanem meg twdakozeek raÿtta
Es mÿkoron nem akarnaa az kÿral
meg ÿelentenÿ . Monda . ha meg nem
mondod . towabbaa nalad nem lakom
Azt halwan . kezereÿtees alat meg kelle
mondanÿ . hogÿ azert vethne orczaÿa
ra . mert felne ew tewle . Ottan mon
da Cristoff . haat erósseb hatalmasb
te naladnaal . hogÿ ffeelód ewtet . An
nak okaert / el meegyek es meg kere
sem az erdegót es ew zolgaÿa leez
ek . Mÿkoron egÿ hawason atal m
enne . lata nagÿ seregót es kóztók eg̋
nagÿ <.> rettenetes zemeelÿw̋ vÿtezth
kÿ mykoron eleÿbe kólt vona megh
kerdee howa menne / felele Cristoff
Az erdeg wrat keresem . hogÿ ew zol
gaÿa leegÿek . Ottan monda az Sathan
En vagÿok az . Azonnal nagÿ erembe

{435b}
Leen raÿtta . es erek zolgalattra adaa nekÿ
magaat .. Mÿkoron ymaran ketten ÿarna
nak talalanak egÿ kerezt ffaat az wton
kÿttw̋l meg rettene az erdegh . es kÿ ter
ween az ygaz wttrol . kezde az nagÿ ga
zon hordoznÿ Cristoffot . es mÿkoron el
halattaak vona esmeg az tÿzta vttra
vÿwe : Mÿkoron azt ezeeben vette vona
meg kerdee okaat . es nem akarwan m
eg mondanÿ . ottan monda . chak megh
ne mongÿad ezennel el hadlak . annak
kezeróÿteteek meg mondanÿ . hogÿ mÿ
wlta az Cristus ember meg fezw̋ltetót
ez kereztffan . ÿghen feelóm ewteth . Ott
an monda Cristoff . haat az Cristus eróss
eb es hatalmasb teenaladnaal . no latom
hogÿ eeth ees heÿÿaba . mwkalkottam
Azert ÿar'' ÿo serenchawal . ÿmaran el
meegÿek meg keresem az Cristusth . mÿ
koron sokat ÿarth vona az pwztaban
talala egÿ zeghen Remeteet .. es mÿkoron
Cristusnak hatalmassagaat kazdagssagaat
zeepseegeet ewnekÿ predicallotta vona
Ottan eremesth nekÿ enghede es az zent
agazatÿban meg tanoÿthwan . monda . Az
Cristus kÿral olÿ zolgalatot kewan hogÿ
gÿakortaa beÿtelʼʼ . felele Cristoff . ÿo atÿam
keerÿed hogÿ eegÿeb zolgalattra vessen
mert azt nem zoktam . es nem tehetóm
Monda esmeg az zent atÿa . sok vÿg̋azast
es ÿmachagot keel tenned . felele Cristoff
Nem az mÿ dolog . es nem tehetem . M
onda esmeg az zent atÿa . twtz ee olÿ folyo
vÿzet hol ott sokan yarnak atal raÿtta
es vezedelmes . felele Cristoff . twdok .
Monda az zent atÿa . ha ott akarnaal la
koznÿ es az ew zerelmeert mÿndent atal
vÿnneel . az ÿghen keellemetes zolgalat
vona . hÿzem kedeeg hogÿ meeg ewmagat
ees meg lathatnaad zÿnról zÿnre . felele
Cristoff Azt eremest meg tehetóm . bator
azt valaztom zolgalatwl . Es mÿkoron oda
meent Vona haÿlokot zerzee maganak az
wÿz zeleen .. Es mÿndent peenznel kÿl
atal hordoz vala : Sok ÿdók el mwlwan
egÿ eeÿel . zozatot halla mondwan . Cristoff
kel ffel vÿg atal .. Es azonnal ffel kelwen
senkÿt nem talala ; Masodzor esmeg azon
keppen . senkÿt nem talalwan . le fekw̋eek

{436a}
Harmadzor Cristus Iesus germek kepeeben
esmeg nekÿ zolala . Cristoff vÿg atal
Mÿkoron . Cristoff wtanna ment vona
haat ÿme egÿ kÿss germek al az wÿz ze
leen .. kÿt mÿkoron vallara vett vona
es Istapÿaat kezeeben . bel erede vele . Es
ÿme az vÿz eróssen kezde aradnÿ . De az
germek ees meg nehezóÿtÿ vala . mÿnt
ha oonath vÿnne . Es mÿg bellÿeb men
nek vala . Annewal az vÿz fellÿeb
hatalmazÿk vala . De az germek ees an
neewal swllÿab leezen vala : wgÿ ho
gÿ Cristoff ketsseegben kezd vala esnÿ
De mÿkoron nagÿ nehezen kÿ menekótte
nek vona le tewee ewtet az zarazon es
monda . Nem twdom germek mÿ dol
gos vagÿ ennekem nagÿ nÿomorwsagot
teel ; es ollÿan vagÿ nehesseeggel . mÿnth
ha . mÿnd ez vÿlag raÿttam volt vona .
Felele az germek . Ne chodalkozÿal azon
merth nem chak ez vÿlag volt raÿttad
De meeg kÿ ez vÿlagot teremtette ees . M
ert en vagÿok . az Cristus . kÿnek zolgala
ttÿaban eet magadat foglaltad . hogÿ
kedeeg az ÿgaz leegÿen / mÿkoron atal m
eegÿ . ÿltessed el az te estapodat . hazad
elót es hwllalÿg meg fogonÿk es
gÿmelchet teremth . es el enÿezeek elóle
Es mÿkoron azonkeppen tett vona . lataa
haat mÿnt az nemes palma ffa . gÿmel
chót teremtót . Onnan ottan ffel kelween .
meene Samū neuw varasban : kÿknek
mÿkoron nÿelwóket nem ertenee : ÿmacha
gra adaa ennen magaat hogÿ wr isten
ertelmet enghedne . ewnekÿ . Az ott valo
neepek kedeeg . aloÿttÿaak vala bolonnak
Es mÿkoron oda meent hol az zegheen
kerezttÿeneket gÿettrÿk vala .. ew ees bÿz
tattÿa vala ewket az kerezttÿen hÿtben
Azt lathwan az bÿraknak eeggÿk . arcz
wl ÿtee Cristoffot / Monda ottan ew
nekÿ Ha kerezttyen nem voneek . ezen
nel meg allanaab bozzwmat : Es monda
nagÿ ffel zowal . hogÿ meg twggÿatok
mert mÿnd teewólgótók . ottan le ÿtee
estapÿaat . es ÿmathkozeek hogÿ az neepek
nek meg tereesókre . meg vÿragozneek
es gÿmelchót teremtene . Azt lathwan
Nÿolcz ezeren tereenek ez zent hÿttre

{436b}
Az varasbelÿ kÿral azt halwan . kÿnek
zoo vala newe : Nagÿ sok vÿtezóket kÿl
de wtanna hogÿ meg foghnaak / zenth
Cristoff ÿmachagra adaa ennenmagaat
es nem mereenek chak nekÿ ees zolanÿ
Annal ees tebbet kÿldÿ . kÿknek mon
da zent Cristoff kÿt kerestek mÿt ÿar
tok . feleleenek . hogÿ meg kótózÿwnk
es kÿralhoz vÿgÿw̋nk . Monda Zent
Cristoff ha en akarandom . nem vÿhe
ttók . Azok mondanak . haat meenÿ
el vala howa akarod . es azt mong
ÿok hogÿ meg nem talaltwnk : Mon
da ottan nem ÿo wgÿ lennÿ . de en
nen magam el meegÿek veletók . M
ÿglen azert kÿralt eerneek predicalw
an ewnekÿk . az zent hÿttre haÿtaa
ess hattra kótóztetee kezeet . ennen maganak
ew wgÿ kyral eleeben vÿnnÿ . kÿral
kedeeg mÿnt reea tekeentót vona . meg
rettene nagÿsagatwl es ottan hattra
eseek holt elewenewl . De mÿkoron ffel
ebredót vona . meg kerdee kÿ vona . ess hon
nan / felele hogÿ Cristoff vona newe
Monda az kÿral : gonoz newezetót vettel
magadnak . de en ÿsmeróm hogÿ az
gonoz kaneus fele vagÿ . Azeert myre nē
aldozol az hatalmas isteneknek . Ess m
ÿkoron ellene mondana . bel vettetee
az temleczben . ess vele keth zeep leanÿokot
kÿknek Nicea ess Aquilina vala newók
hogÿ zeep zawokkal Cristoffot el haÿta
naak . Zent Cristoff kedeeg ÿmachagot
téween . ÿnkab ewket Cristusnak hÿ
tÿre haÿtaa . Azt halwan az kÿral
meg haraghweek es monda : ha nem
aldozandotok twggÿatok hogÿ gonoz
halallal kel meg halnotok / Monda
nak az leanzok . ha azt akarod . tÿz
twytassad meg az wczakat . ess mÿnd
enek az Balwannak templomaban
gÿw̋llÿenek . Ess azonkeppen ennen m
agok ffel kelwen nÿakon kóteek az
balwant ess le ranthwan . mynd el
tóreek ess nagÿ ffel zowal mondanak
hamar sÿessetek orwos mesterekeerth
hogÿ vÿgazzaak meg ewket . Megh
haragweek raÿtta az kÿral . es az kóz
neep meg dÿhódween . Aquilinaath
ffel akaztaak es mÿndden testeet el

{437a}
Zaggataak / es azonkeppen lelkeet wr isten
nek adaa . Niceat kedeeg az zeenbe veteek
de onnan serelemnel kÿl kÿ zabadwla .
annak wtanna le fogaat es nÿakaat
vagaak . Cristoffot kedeeg kÿ hozwan
eróssen meg vezzózeek es egÿ tÿzes sÿ
sakot nÿomonÿak feÿeeben . es egÿ ercz
ozlophoz kótózeek . es tÿzes langal kór-
w̋l veweek .. Az ercz ozlop ÿollehet .
el olwada . de ennen maga . serelem
nel kÿl meg marada . Annak w
tanna . parancholaa az kÿral hogÿ
neegÿ zazan allananak reea es meg
nÿlaznaak . De Senkÿ nem talallÿa
vala ; Isten akarattÿa zerent egÿ nÿl
az eghból le esween . az kÿralnak
zemeeben eseek . es ottan meg vak
eÿtaa Monda ottan zent Cristoff . <.>
honapÿ napon . el veegeztetóm . te kedeg
kÿral az en veeremból zerez'' saart
Es kend meg zemedet vele es ottan
meg vÿgazol . Rea adaa azert kÿr
alʼ az halalnak sentenciaÿaat . es
ÿmachagot teween . martÿromsagot
zenwede / Es mÿkoron kÿral megh
kente vona zemeet . ottan meg vÿga
zeek / es az zent hÿttre teree . Es <.>
parancholatot zerzee / hogÿ vala kÿ
Cristusnak . es zent Cristoffnak new
eet meg karomlanaa . feÿeet venn
eek .

{437b}
Zent Anna Azzonn
ak / Innepeeró̗l .
Wr istenben zerelmes atÿamffÿaÿ . Akar
wan zolnÿ . dÿchóseeges zent Anna azz
onnak meltosagarol : hamarab el fog
ÿatkoznwnk honnem vala mÿt monda
nwnk Annak okaert sÿkseegesek vagÿ
wnk zent malaztnaal kÿl . mert Ez
zent Azzon ees erdemle newezetóth
wr istennek malazttÿarol : mÿkeppen
magÿarazÿa zent Ieronimus doctor ..
Anna az az . istenÿ malazthnak aÿandeka
awagÿ malaztos Adomanÿ : mert mÿnd
foganattÿatwl fogwa : ew annÿanak
meheben . valaztatus es zenthseeges
es malazttal tellÿes vala .. kÿról wgÿ
mond . azon zent Ieronimus . O zerelmes
atÿamffÿaÿ . kÿról mastan akarwnk zola
nÿ . Nagÿ felsseeges dolog . nagÿ dragala
tus dolog . es mÿndden dÿcheerettre melto
dolog . Mert ez az nemes ÿozagus ffa . kÿ-
ról az agachka le metteteek : es ennen iste
nÿ hatalmaval meg vÿrwla . Ez az
zenth feld . kÿ zeep g̋erÿedózew . bokroth
meg maradaskeppen
Ez az kÿes menÿorzaag : kÿból nap kelettre
az zÿkrazo eedes tenghórÿ Cÿllag ffel tama
da . Ez az zaporoÿtoo magtalansaag . kÿ
az zent angÿaloktwl meg latogattateek .
Ez az . kÿ aldot . mÿnden azzonÿallatok
nak kózótte . Es boldog anÿa . mÿnden an
ÿaknak tarssassagok kózót : kÿból wrnak
zent temploma . zent leeleknek valaztot ede
nÿe . Istennek <valaztot> byzon zÿleÿe . ez vÿ
lagra zarmazeek : O azert byzonÿawal mo
ndhattÿok ew rola . az zent ÿgheeketh
Ecc . xxvj . kÿt meg ÿrt bólch kenÿwee
nek hwzon hatod rezeeben .. malazthnak
felette valo kettózót malazt . zenthseegh
ben eeló azzonÿallat : Wr Cristus Iesus
nak zent malazttÿanak seghedelmeewel
harom reend belÿ tanwsagwnk leezen
Ez maÿ zent ÿnnepnek zentsseeges volta
rol mÿ . lelkÿ tanwsagwnk mellee
Elssew . Dÿchóseeges zent Anna azzonnak
malaztos voltarol . Masod tÿztóletes volʳᵒˡ
harmad . ew eredendo voltarol .
Mondaam hogÿ . bezidinknek elssew

{438a}
Reze leezen Malaztossagrol : kÿ mellet
kerdees tamad . mÿ oka hogÿ wr isten ÿeles
keppen valaztaa zent Ioachimók es zent
Anna azzonth . kÿk termeezet zerent hydegók
valanak zaporodasra .. Es nem eegÿebeket
Reea felelnek doctorok harom okokbol . Ele
zer . Az zÿz marianak nagÿ meltosagaert
Masodzor Ioachÿmnak es annanak zenth
seeges voltokeert harmadzor : mÿnnen
lelkÿ tanwsagwnknak haznalattÿaerth
Mondaam elezer az zÿz marianak melto
sagaert : kÿ ÿewendóre istenÿ malazthnak
annÿanak hÿwattathneek : ÿllÿk vala ho
gÿ malaztos zÿle<tw̋l>nek meheeben fog
antathneek : kÿnek mÿndden bÿntw̋l
meg kel vala tartathnÿ . secundum illud . omne
simile . simile aplaudit . mert ha bÿnesek
voltanak azzonÿwnknak zÿleÿ : bÿnnel
kÿl az magzat ees nem lehetót vona
psᵒ xvij Cum sancto sanctus eris . glosa uel
secundum thopicam . Ex sancto sanctum fit / Azeert zent
Ieronimus doctornak mondasa zerent . Az
Istenÿ malaztnak aÿandekabol . tÿzta ma
lazt zarmazÿk : az az Cristusnak zÿleÿe
Masodzor zent Ioachÿm es Anna azzo
nnak zentseeges voltokeert / mert ha ezw̋
nkbe veezÿek . mÿt gondolhatwnk nag̋
ob meltosagot es tÿztesseeget istentw̋l
adathnÿ : mÿnt hogÿ isten zÿlew magzat
nak . attÿa es annÿa leennÿ : es istennek
ewssÿ ÿkÿ neweztethnÿ : Wgÿ mond rola
Nagy zent Albert pÿspek : Mÿg vala
kÿ kózelben vagÿon az meg zentólew
nagÿ istenhez akar mennÿen akar fel
den . Annewal nagÿob zent : reezelte
teeskeppen . De felden . Senkÿ kózelben
nem leelettetÿk . mÿnt Az ew eedes
zÿleÿe . es zÿleÿeenek zÿleÿ / azerth .
Harmadzor . mÿnnÿen haznalatwnk
eert . Mert ha meg akarÿok ÿsmernÿ
honnan tamad bÿnes embernek Id
wessege : Wgÿ mond magÿarazo ÿras
super ij . Cor vltimo . hogÿ chak wr isten
nek malazttÿa teezÿ . embert gonoztwl
meg zabadoÿthwan . Es kÿnel kÿl emb
er . semÿ ÿot nem tehet . sem gondolh
at sem akarhat . sem zerethet ; Azert
hol keressek es hol talallÿok megh .
yme hol vannak . az istenÿ malazthnak
valaztot edenÿ es fondamentomÿ . ott ke
resee es meg leelÿ : onnan el ne meennÿen

{438b}
Ha erekke el nem akar<.> veznÿ O azerth
zerelmes atÿamffyaÿ . en tanchom zere
nt azt mondom hogÿ ha kÿ bÿzonÿos
akar ydwessegeeról lennÿ kÿwalt kepp
en zolgallÿa . Cristus Iesusnak zerelmes
zÿleÿt : mert lehetetlen hogÿ ewket wr
isten meg ne halgassa ew kenÿergesekben
Megh ÿgÿeertem vala hogÿ masod ta
nwsagwnk leezen . ez may zent ÿnnep
nek meltossaga mellee . zent Anna azz
onnak tÿztóletes voltarol .. az az mÿ-
nemew tÿztósseegókkel magaztalaa ffel
wr isten az ew eedes tetaÿaat . eegÿeb
zentókkózót kÿkból meg ÿsmer<.>ttetÿk az
ew nagÿ tÿztóletes meltosaga .
Doctoroknak mondasok zerent tÿzen keth
okokat talalwnk rola .. Elssew . Istenÿ
valaztaas : ha kózónseeggel . az zentrekról
zent paal azt merÿ mondanÿ : meeg
kezdethnek elette valaztot . hogÿ zentók
leenneenk es zeplótelenek ew zenth
zÿneenek elette : Mÿneewel ÿnkab
hÿhettÿek zent tetaÿaat valaztothnak
lennÿ nem hogÿ chak zentsseeges len
ne . De hogy Isten zÿleÿeenek zenth
annÿa lenne . Annak felette hogÿ
magzatÿbol ollÿan nagÿ zent es m
eltosagos tamadnanak . kÿt senkÿról
nem olwassok kezdettw̋l foghwa .
Masod . Istenÿ zerelmetesseeg : ebból ees
meg bÿzonwltatÿk zenthsseegesnek
lennÿ . mert ha kezdettewl foghwa
nem zerette vona . eellÿen tyztósseegre
ffel nem magaztatta vona . Okossag
ees azt aggÿa hogÿ az gonoz nemze
tót . sem zeretÿ . sem koronazÿa
Harmad . meltossagos tÿztólet . az az hog̋
ewtet wr isten kywalt keeppen valo
tÿztólettel ffel magaztatta . okaat vehe
ttÿek . mert wgÿ mond pogan bólch
iiij ethicorum . Az tÿztósseeg ÿozagos mÿ
welkódethnek eerdeme : meneewel az-
eert ember . nagÿob Iamborsagus an-
neewal ÿnkaab tÿztóletes : De zent
Anna azzon mÿnd kÿsdedseegeetw̋l
foghwa istenfelew . es zent eeletw̋
volt . Annak okaert es meltob<b>nak
ÿsmertetÿk Azzonÿwnk zÿz marian
ak wtanna . mÿndden azzonÿalla
toknak felette . kÿben be tellyesóÿtee
Cristus az zent parancholatot . tÿztóllʼed
atÿadat anÿadat . exodi xx :

{439a}
Ha azeert az wr Isten dÿcheerettre m
eltonak . ÿteelte . mÿnewel ÿnkab az zen
tóktw̋l es zent angÿaloktwl . tÿztól
-tette : kÿról zent pal wgÿ mond Corin
[] Qui gloriatur in domino glorietur
ha kÿ dÿchekódÿk . wr istenben dÿch
ekóggÿeek . Mert nem az . akkÿ enn
enmagat dÿcheerÿ . meg bÿzonwlta
tot . De kÿt wr isten dÿcheer . mÿnt
dÿchóseeges zent Anna azzont .
Neegÿed . malaztos newezetesseegh .
kÿról wgÿ mond . zent Ieronimus do
ctor . Meltan wr isten zÿleÿeenek
zÿleÿe newezteteek Annanak .. Mert
az Anna magÿaraztatÿk . istenÿ ma
lazthnak : awagÿ bodog feldnek .
mert wr istennek zent malazttÿaw
al tellÿes vala .. Azert mÿndden tÿz
tóssegre melto . Annak felette . mert
ez nemes feldÿ termeezetból . valaz
tateek kÿ . az nemes erekseeg . kÿból
az ÿgassagh . awagÿ bÿzonsaag kÿ
tamada : Ez zent gÿókerból alkotta
teek az dauid kwcchÿa . kÿwel para
dÿchom kapwÿa meg nÿttateek
Ez leen az nemes vezzó zaal : kÿnek
Az zeep az vÿraga leen .. es vÿragan
-ak . eedes mennÿeÿ gÿmólche Cristus
Numerÿ xvij . Et Isaÿe xj ::-
Wgÿ olwastatÿk ez zent Azzonrol h
ogÿ hwz eztendeeg volt nemtelen
kÿben es mÿndden nemzetseeghÿ
kethseegben estenek : vala . hogy Isten pa
rancholattÿa mÿat atkozot vona
Mÿeert soha g̋ermeke nem lenne
De kÿ twdhattÿa wr istennek tÿt
kos tanachaat .. Wgÿ talallÿon zēt
ÿrasban hogÿ . Neegÿ azzonÿallatok
voltanak eellÿen nemtelenek sok
ÿdeÿglen / kÿktw̋l wr isten akara
ttÿa zerent nagÿ chodalatus es zent
seeges magzatok zarmaztanak
Elsew mondatÿk Samuel proffetan
ak Annÿa : kÿ olÿ zent eeletw̋ vala
hogÿ ÿmachaganak mÿatta nÿeree . az
zent magzatot . Masodÿk . kÿs thobia
snak annÿa . thobie x . hardmadÿk

{439b}
Raguelnek feleseege . Es Sara azonnak
Annÿa . thobÿe vij . Neegÿed vala . ffa
nn̋elnek leanÿa . Az nagÿ ÿdeÿw veen
kÿ Cristus Iesusth eerdemlee lathnÿ . m
ÿkoron az templomban ffel vÿweek . luc ij
zent ÿrasnak byzonsaga zerent . ezek m
ÿnd zenthseeges Azzonÿallatok voltan
ak . es malaztosok : De mÿnd ezeketh n
aggÿal felewl mwlaa . Dÿchóseeges
zent Anna . azzon<na> Ioachÿmnak felesee
ge kÿtw̋l nem chak . nagÿ dragalatus
zentók tamadnak : De meeg Az aldot
zentóknek zente . kÿtw̋l . es . kÿ mÿat m
ÿnden zenthseeg vagÿon : tamada ez vÿ
lagra .. azeert meltossagus leen ew newe
zetÿ zerent :-
Ewtód . meltossagus nemzetesseeg . kÿról
wgy monda Idwezeÿtenk Luc vj . M
ÿndden ffa az ew gÿmelcheen ÿsmerte
tÿk meg .. Et Math vij . Mÿndden ÿo
ffa ÿo gÿmelchóket teremt : Azert ÿteelte
tÿk ÿgazan . hogÿ az felette zeep es ÿo
gÿmelchnek . felette dragalatus faÿa
leegÿen : De kezdettewl foghwa . soha nem
volt Sem leezen olÿ ember . kÿnek eell
ÿen zenthseeges magzatÿ leenneenek : thwd
nÿa ÿllÿk . Cristus Iesus . ew zent zÿle
az harom Mariaak .. es . nÿolcz az zent
apostolok kózzól . kÿk olÿ nagÿok eerdem
mel . olÿ hatalmasok zemeellÿel . olÿ
bewseegósók dÿchóseeggel . hogÿ hozÿaÿok
hasonlatos meennÿen felden nem leele
ttetÿk : kÿból ÿgaz ÿteelet adatÿk hog̋
Anÿak kózót sem leelettetÿk . azzonwnk
twl meg valwan . ew hozÿaa feldón
meennyen hasolatus :
Hatod . kÿwalthkeppen valo nemesseeg .
kÿnek bÿzonsagara lattÿok hogÿ ez vÿla
ghÿ neepek : Anneewal nagÿobban dÿche
kódnek . es tÿztóltethnek . mÿg Nagÿob ne
messeegból tamattanak : ha mÿkoron ze
gheenseegre ÿwt . meeg sem haggÿa az
nagsaghnak newezetÿt : Azonkeppen . mÿ
nemew nemes gÿókerezetból tamada zent
Anna . azzon . Doctorok reea felelnek mond
wan .. hogÿ kezdettewl foghwa . zÿletetÿgh

{440a}
Nem volt olÿ nemesseeg . oly bodogh ne
-mzetsseeg kÿben reeze nem volna : kÿról
nÿlwan emlekózÿk zenth Mathe ewange
lista kenÿweenek elssew reezeeben . ffel
zamlalwan : Cristustwl / es az zÿz maria
twl . foghwa mÿnd Adam atÿankÿgh
zent lucach kedeeg le zalwan . Adamrol
mÿnd az zÿz mariaÿgh . Semÿ meltosa
got hattra nem hagÿwan . testh zerenth .
Ha azert dÿchekódnÿ akar . zent Anna
azzon . ew nemzetssegheeból . ÿgazan tehe
tÿ . es bÿnneel kÿl : Ha kÿ ezeketh be
nem veennee : Nagÿobat leelw̋nk . tekee
nche meg . Atÿa mÿnden hato wr istenn
ek ÿoghÿara ÿlew . Arannÿaat . es mÿ
nden meg alhat raÿtta . mert hozÿaa h
asonlatus nemzetw̋ nem leelettetÿk /
Heted : tÿztósseeggel valo zolgaltataas .
az az hogÿ Anÿa zent egÿhaz mÿnd ez
zeles vylagon nagy tÿztósseeggel zolgallia
az ew neweenek emlekózetÿt es ÿnnep-
eet . kÿnek ereÿt vehettÿek : mert ha
bÿneÿból kÿ tertt zentóknek ÿnnepeeth
ÿllÿk tÿztólnÿ es ÿllenÿ . Meneewel
ÿnkaab howa semÿ bÿn nem feerkózót
pelda nekewnk Azzonÿwnk zÿz maria
nak bÿnneel kÿl valo foganattÿa es
zÿleteese . zent Anna azzonnak . zenthsee
ges meheeben :
Nÿolczad . gÿmólchózeesnek zaporasaga .
thwdnÿa ÿllÿk . Senkÿ nem volt sem
leezen kÿ ollÿan zeep ÿllatw . es dragala
tus aÿandekokat kÿldót vona . Menÿben
atÿa mÿndenhato wr istennek . mÿnt zēt
Anna azzon . kÿre semÿ . bÿzonsagot nem
ÿllÿk keresnewnk . kÿt zemeÿnkkel latw
nk . es hÿzw̋nk
Kÿlenczed . lelkÿ vÿgaztalas . O zerelmes
atÿamffÿaÿ ha aÿo''tatussaggal meg gon
dollÿok : meneezer hanzor olwadot el
zÿwe lelke ez zent Azzonnak : lathwan
hogÿ ennÿ zenthseeges malaztossagal zer
ette vona . Az meenybelÿ wr isten ewteth
Oh mÿnemew lelkÿ eedesseege volt akkoron
lathwan testÿ zemeÿwel az ew eedes zeep
zÿz leanÿaat . Istennek annÿawa valaztot
nak lennÿ . lathwan . az ew zÿz meehenek
mennÿeÿ ekes gÿmelccheet . istennek fÿan
ak lennÿ . Oh mÿnemew vÿgaztalasa volt

{440b}
Wr istennek zent ffÿaat . zÿz leanÿawal
eegÿetembe ÿllethnÿ . ólelgethÿ es apol
gathnÿ : kÿhóz hasonlatus dolgokat sok
leelhet aÿo''tatus zÿw̋ ember .
Tÿzed . tekeelletes <nyassaa> nÿaÿassaag
kÿnek bÿzonsagara wgÿ olwastatÿk
hogÿ : Ioachÿm es Anna . mÿnd ketten
ÿgazak valanak es isten feelók . meg
zeghetetlen ÿarwan es elween wr
istennek paracholatÿban / Es mynd
den ÿozagokat harom reezre ozthwan
eggÿket az templom eppewletÿre . es egÿ
hazÿ neepeknek . Masÿkat . zeghenÿek
nek . harmadykat . ewnen eeletekre
tarttÿaak vala .. ÿme meelÿ bodogh
eeletben foglaltaak vala ennen mago
kath . Oh aldot wr isten vallÿon ta
lalhatnÿ ee mastanÿ ÿdóben eellÿen
rend belÿ morhas neepeket .? Nem tw
dom . De vÿzon ellen meeg . az dezmaat
sem fÿzetÿk ÿgazan meg : kerdees
tamadhat honnan . Es mÿnemew ÿe
les teetemeenÿekból eerdemlótte ezeket
zent Anna azzon hogÿ ennÿ zamta
lan istenÿ malazttal . es tÿztósseegekkel
zeretesseek wr istentewl . Rea felel
nek zent doctorok es Neegÿ ÿeles oko
kath talalnak hozÿaa . Elssew . monda
tÿk wr isten parancholatÿnak zeghe
tetlen bel tellyeseyteese . Masod wr
Cristus Iesushoz valo . bwzgosagos aÿo''
tatussaga . harmad : Azegenÿekhez
valo . nagÿ kegÿesseeges ÿrgalmassaga
Neegÿed . Az ew eeleteenek thwdnÿa
ÿllÿk . zÿzesseegenek . hazassaganak es
ózwegÿseegeenek . ÿdózerent valo tÿzta
ssaag tartasa . Vn wersus .
Sunt tria grata deo . Necnon homini to mdo
Seruus fidius . vxor casta . verus amicus .
Tÿzen eeggÿed . parancholat zerent valo
kenÿerghees . Az az . Mÿkoron / ÿgazan
hÿzÿók hogÿ az teb zentók nagÿ alaz
atus kenÿergheessel nÿerÿk megh
wr istentewl Amÿt akarnak keernÿ
De zent Anna azzon . mÿnt Cristusnak
zerelmes tetaÿa . wgÿan eróss paran-
cholattal . mÿnt az ew eedes zÿleÿe
ees . mondwan : Eegÿebet nem akarok
hogÿ leegÿen . awagÿ el mwllÿeek

{441a}
Es az ew kegÿes Aranyok nem tehetÿ
hogÿ ewket meg ne halgathnaa .
Tÿzen kettódÿk . meennÿeÿ es dÿchó
seeges tÿztóletesseeg . kÿt pelda zerent
meg bÿzonoÿthatwnk : Ez vÿlagÿ
kÿralnak . mÿkoron . Iambor azzon fe
leseege vagÿon . Es annÿa . ees vag̋on
Nem chak az kÿralne azzonnak tee
znek Az orzaagbelÿ wrak tÿztóssee
gót De meeg az ew azzon annÿaat
ees felette tÿztólÿk es parancholatt
ÿaat halgattÿaak mÿnd felseeges
azzonnak . Azonkeppen . meennÿek
nek orzagaban : mÿnd az zentek . zēt
angÿalok nagÿ tÿztósseegót teeznek
mÿnt ollÿan felsseeges zent azzon-
nak . nÿlwan lathwan es ÿsmerw
een hogÿ ew ollÿan nagÿ erdemes
O azeert zerelmes atÿamffÿaÿ . en ta
nachommal valazÿatok . mÿnd nÿa
ÿan Azzonÿwl . Anÿaÿwl es otal
mwl : Dÿchóseeges zent Anna azzo
-nt . es kÿwaltkeppen valo zolgalatt
al dÿcheeryeetek eeÿel es nappal .. kÿ
nek mÿalatta nem chak ewnekÿ leez
tek kedweeben . De mÿnd az ew ara
nnÿanak wr Iesus Cristusnak . mÿnd
az ew zerelmes leanÿanak Azzonÿ
wnk zÿz marianak . nagÿ kedweth
teeztek . Keerw̋nk azeert ma es ho
ranak mÿndenkoran . O Boldogssagos
o zenthsseeges . o mÿndden tÿztósseegre
melto zent Azzonÿwnk . veegÿ zar
nÿad alaa . veegÿ otalmad alaa .
mÿnket zegheen bÿnes wnokaÿnak
ffÿaÿdat leanÿdat : es gÿarlo bÿnes
zolgaÿdat . ma es halalwnknak ÿde
ÿn . kÿ vagÿ aldot mÿnd erekkee . Am̄ .
Zÿz zent Martha
Azzonnak Inneperó̗l
Emlekózween zerelmes atÿamffÿaÿ
zyz zent Martha azzonnak meltosaga
rol kÿról zent Ianos ees emlekózik
ewangeliomÿ kenÿweenek tÿzen eeg
gÿed reezeeben wgÿ mond .. Zeretÿ va
la Iesus . Martaat es ew hwgaat Mari-
at . es lazart

{441b}
Magÿarazo ÿras okat vethy . Mert gÿak
orta . zaal vala Iesus az ew hazoknaal
mÿkoron vala honnan meg ÿewt farad
wan . es meg nÿwgozÿk vala ew nalok .
kÿból ÿeles Idwesseeges tanwsaag ada
tÿk mÿndden hÿw̋ kerezttÿennek : hal
wan az zent ÿrasbol hogÿ eremetesen ve
zÿ wr isten . kÿ Awagÿ ewnekÿ . Awagÿ
vala meelÿ zegheennek ew neweeben
chak test zerent ees . nÿwgodalmat aad
mÿkeent meg vagÿon ÿrwan []
Byzon mondom tÿnektek . vala mÿt meen
neel kÿssebnek tettetók en newemben en
nekem tótteetek . kÿnek wttan wtanna
vetÿ az meennÿeÿ nagÿ eerdemet . ha az
wgÿ vagÿon . es istennek mondasa ha
mÿss nem lehet . Haat mÿnemew aÿan
dekkal aÿandekozÿa : az Isten zerethew
zÿwet lelket kÿben gÿenÿerwseegghel
nÿwgozÿk lakozÿk . es vachoralyk az wr
kÿról bólch zaÿa atal wgÿ mond .
Az en gÿenÿerw̋seeghÿm embereknek ew
ffÿaÿwal vannak : eellÿenek valanak
ez nemes harom atÿaffÿw . Martha Maỉa
lazaar : Martha eeltetÿ vala Cristusth ez
vÿlaghÿ ÿozaganak zolgaltatasawal . M
aria . zerelmes lelkeewel es penitencia
tartasawal .. Lazaar kÿt ffel tamazta . Rem
eenseeges vÿgaztalasawal . kÿkból har
om ÿeles tanwsagokat vehetw̋nk . Zÿz zēt
Martha azzonnak eeleteeból . kÿt Cristus
Iesus weer korssagabol meg vÿgazta .
vehettÿók . ÿo vendeeg fogadasnak pelda
ÿaat : kÿból ydwesseegewnkket leelhettʼʼek
Wgÿ olwassok zent Abraham patriarka
rol hogÿ mÿkoron nagÿ vendeeg fogado
vona . erdemlee hogÿ zent angÿalok ÿew
neenek vendeegseegeere . Loth meg azonke
ppen Gn̄ . xviij : kÿról sok peldakat ol
waswnk hogÿ meeg ennen magaat Cristus
Iesust ees erdemletteek hazokhoz fogadnÿ
zeegheennek zemeelÿeben . Annak okaert
ÿnth mÿnket zent paal apostol . Ebre . xiij
Az zallas fogadast el ne feleggÿeetek . kÿ m
ÿat nekÿk olÿ kellemetesek voltanak wr
istenneel hogÿ <.> nem chak angÿalokat De
meeg ennen magaat ees az zent angÿalok
nak wraat teremteÿeet . erdemletteek hoz
ÿaÿok fogadnÿ : pelda nekw̋nk zēt Marta .
Azzon .

{442a}
Maria eeleteeból vehettÿók . Zent peni
tencia tartasnak formaÿaat kyról ele
get hallottwnk az ew zent ynnepe napÿ
aan . Zent Lazaarnak kedeeg kÿt neeg
ÿed napÿ halottaÿbol ffel tamazta Cri
stus Iesus : mÿndden bÿnes embernek
remeenseegben valo meg maradasaat .
mert doctoroknak mondasok zerent N
ÿnchen ez vÿlagon olÿ nagÿ bÿnes em
ber . kÿ elót bel rekeztesseek . az erek Id
wesseegnek wta . mÿg eel . chak peni
tenciara terÿen : es ÿo remeensegben
meg maraggÿon :
Masod tanwsagwnk lezen ez maÿ
zent ÿnnepen Dychóseeges zÿz zent M
artha azzonnak . kÿwalt keppen valo eer
demes voltarol ; Elssew meltosaggal
zeretee ewtet Cristus Iesus . zÿzesseeghn
ek meltosagawal .. Annak okaert mel
tan veelhettÿek . hogÿ chak az okaeerth
vetótte lót leegÿen ew reea az veer kór
ssagot .. az zÿzesseegnek meg tartasaert
Masod . mert ewtet . mÿnt zerelmes gaz
daÿa azzont / az nagÿ zentóknek tarssass
agok kózzee zamlalaa Cristus i .. es nagÿ sokakat
haÿt vala Cristusnak hÿtÿre . ew nagÿ
bólch predicallasawal . Es Tarascon''um
newó varasban nagÿ sok zÿzeket egÿbe
gÿóÿthween . zerzetesseegben lakozeek mÿg
eele es nagÿ zoross eeletót vÿsel vala
Azzonÿwnk zÿz marianak neweere raka
tatot Calastromba .. mÿnt rola valo ÿr
as vallÿa . soha hwsth . tÿkmonÿak saÿ
tot . es semÿ kóweer allatot nem eett Sem
borth nem ÿwth . Napÿaban chak egÿzer
keweset . zazzor nappal zazzor eeÿel esót
terdre ew ÿmachaganak ÿdeÿn
Harmad : ew erdemesseegeenek hatalmas
volta . wgÿ olwastatÿk ew rola hogÿ az
Rodanos vÿz mellet predicallana . Es
eegÿ ÿffÿw eremesth akarnaa predicacio
ÿaat hallanÿ . nem mehet vala atal a''
vÿzen . vetee magaat wzasra . de mÿert
sebóss vala az vyznek folyasa belee ha
la .. es masod napon hozaak zent Martha
azzonnak eleÿbe az testót : es le esween
ellÿen keppen ÿmatkozeek . O hatalmas
wram Iesus Cristus . kÿ az en atÿamfÿat
lazaart ffel tamaztaad . En zerelmes ven
deeg wram tekeench . ez kórw̋l allo neep
eknek hÿtóket es tamazzad ffel ez ÿffÿwt

{442b}
Es ÿme azonnal ffel tamada es megh
kereztólkódeek . Azt lathwan nagy sokan
hÿnek wr Iesus Cristusban .
Negÿed . Az meennÿeÿ erek bodogsaghn
ak meg nÿereese wgÿ olwastatyk ew
zent eeleteeben hogy meeg eztendówel
elótte meg ÿelenteteek halala nap
ÿa . Es mÿkoron el kózelghetót vona
nÿolczad nappal annak elette . Az meen
nÿeÿ zent Angÿaloknak tarssassagok
ban ffel vÿtethnÿ az ew hwganak marianak
leelkeet . Ottan hamarsaggal eegÿbe
hÿwaa az sororokat es meg ÿelentee
ewnekÿk az bodog latast . Es ennen
maga nagÿ ffel zowal monda . Oh
en zerelmes atÿamffÿa . Oh en eedes
hwgom eel ÿmaran es orzagolÿ
az te zerelmes mestereddel erekkw̋l
erekkee : es en rolam . emlekózÿel
megh . Es annak wtanna meg ÿntee
ewket hogÿ vÿlagot eeghneenek es
vÿgaznanak hozÿaa . mert ew ees ha
mar kÿ mwlando vona .. Azt hal
wan nagÿ sokan gÿw̋leenek oda es
eeÿelre kelween mÿnd el nÿwgowan
ak . Azonkózbe nagy zeel veez tamada
es az . vÿlagokat meg oltaa .. Valan
ak kedeeg az gonoz pokolbely zelletók
Ottan zent Martha azzon ÿmachagra
adaa . magaat es monda . Oh en ze
relmes Isten vendeegem . ÿew el segh
eedseegemre . Es ÿme ottan ott leen
Az ew hwga Maria magdalena nagÿ
feenesseeggel : es faklÿaat hozwan
kezeeben mÿnd meg gÿo''togata az vÿ
lagokat . es Idwózlee ewtet . mondwan
Idwez leegÿ en zerelmes Nenem azzon
zent Martha esmeg vÿzon Idwózlee
ewteth . Azonkózben Cristus Iesus el
ÿewe . ÿewel en zerelmes gazdaam
azzon leegÿ en velem erekkw̋l erekkee
Mÿert te zallasodon tartottaal enghe
met ez vÿlagon . En ees zent orzagom
ban veezlek teegódet : Es vala kyk tee
gódet zeretettel hÿwnak zykseegóknek
ÿdeÿn meg halgatom ewket az the
zerelmedeert : Azt halwan zÿz zent
Martha azzon . Akarnaa hogÿ ffel ke
llÿen es el meennÿen Cristussal .

{443a}
De monda ottan ewnekÿ . Ne sÿess
waary egÿ keweseth . es ottan el enÿe
zeek elóle . Azth lathwan zÿz zent
Martha azzon nem gÿózÿ vala var
nÿ . mÿg az hora be telneek . Ottan
kÿ vÿtetee az hazbol magaat hogÿ
az menÿorzagot neezhethnee . mert ÿm
aran . meg kostolta vala az ÿstenÿ ee
des latasth . es semÿnek lattatÿk va
la ez vÿlaagh Annak okaert ees
hamwt hozata es alaÿa hÿntetee
Az zent kereztót meg el hozataa hog̋
elótte . allana . Es az zent passÿoÿ e
wangeliomot olwastathnÿ kezdee Es
mÿkoron ÿwtottanak vona . az zent
ÿgheere In manus tuas commendo spm̄
meum / Wram az te zent markodban
aÿanlom az en lelkemet : Nagÿ bod
ogwl kÿwe bochataa lelkeet . es Cri
stus Iesushoz meene .. az dychóseegben
Az horaban es ÿdóben . petragoras .
newó varasban egÿ fronto newó
zent pÿspek . kÿ mÿseet zolgalna
Mÿgh az zent Epistolaat el mon
daak . addeeg el alweek zekÿben
Es ÿme Cristus Iesus nekÿ ÿeleneek
almassagaban . mondwan . ÿewel
velem . Taraskonomba . Es mÿkoron
el meent vona az Istenÿ latasban
wr Iesussal ketten a''miseet el veegh
ezeek . es az zent Martha azzonnak
testeet nagÿ tyztósseeggel el temeteek .
Azonkózbe zent fronto pÿspeket ffel
kólteek az ewangeliomra . es lataa
haat az pÿspókÿ gÿrew nÿnchen
wÿÿaban : kÿt az temeteezen atta
vala tarthanÿ az segósttyerósnek
Ez ÿstenÿ latasth . mÿnddennek nÿl
wan kÿ ÿelentee / es az gÿrw̋t m
egh hozataa onnan : kÿ nÿlwan by
zonsaga leen . ez istenÿ latasnak .
Pelda vala franciaban
eegÿ Cledoneus newó kÿral . kÿ mÿ
koron bely faÿo vona . Meene zent
Marthanak koporssoÿahoz es ottan
meg vÿgazeek . Azon valo erw̋ltee
ben . zent Martha azzon egÿhazan
ak kórẃle harom meel fóldÿk va
la meenee varasok es falwk va
lanak mÿnd oka enghedee es zaba
dossaa tewee erekkw̋l erekkee .

{443b}
Zent Marcilla reghÿ Zolgalo leanÿa
ÿrtta meg ew zerelmes azzonÿanak zent
eeletÿt . mÿnt kÿ mÿndent nÿlwan latot
Annak wtana . ÿewe toth orzagban es
oth tÿz eztendeeg predicalwan az zent
ewangeliomot : tellÿes mÿndden lelkÿ
ÿozagokkal . bekeseeggel veegezee el ew
eeleteek es bodogwl mwleek kÿ Cris-
tus Iesusban .. kÿknek zent eerdemekn
ek mÿatta az kegÿelmes Cristus Iesus
engheggÿe mÿ bÿneÿnknek bochana
ttÿaak es holtwnk wtan az erek ee
leteth erekkw̋l erekkee Amen
Zent peter apostol . vasa zakadasa
nak Innepeeró̗l .
Ez maÿ napon kerezttÿen anÿazent egÿh
aaz ÿllÿ zent peter Apostolnak vasa zakada
saanak ÿnnepeet : zerzette kedeeg nagÿ tÿztó
sseeghnek ÿegzeseerth . sok okaeerth . Elezer
zent Peternek herodes fogssagabol valo kÿ
zabadwlasaeerth : kÿnek eredetÿ rÿwÿdeden
ezenkeppen . Mÿkoron herodes Aggrÿppa Ro
maban meent vona Tÿberius chazarnak
ÿdeÿn . Eseek Caiusnak nagÿ ÿsmeretes ba
rathsagaban . kÿ / az chazarnak wnokaÿa
vala . Mÿkoron egÿ napÿ napon . ketten
meenneenek vala howa az kwchÿban
Nagÿ fohazkodassal . monda herodes . oh ha
lathatnaam zemeÿmmel . Az veennek ha
lalaat . es teeghódet ez vÿlagnak wranak
leennÿ . Azt halwan . az zeker vezetew
ÿelentee meg tÿberius chazarnak Az dolgot
kÿeert ees ottan az temleczbe vetteteek
herodes : De mÿkoron hamar valo napon
chazaar kÿ mwlt vona / bel teleek az m
ondas . hogÿ Caius leen chazaar . Es hero
des kÿ hozattateek . az temleczból . es az
Sÿdosagban belÿ kÿralsaag nekÿ adateek
Mÿkoron azeert haza ÿewt vona es az
papÿ feÿedelmek nagÿ barathsagaban esót
vona ; panazlanak az zent tanoÿthwa
nÿokra . es Az ÿdóben leen hogÿ zenth
Iacabnak feÿeet veetetee : Annak wtanna
zent petert . ees meg fogataa es meg vasaz
tataa .

{444a}
De mÿeert ottan kózel vala az hosw
eethnak zent ÿnnepÿ . kÿt octawaÿgh
tÿztólnek vala .. halaztaa halalaath
az ÿnnepnek wtanna ; Azonkózbe . az h
ÿw kerezttÿenek nagÿ bwzgosaggal es
zenetlen ÿmathkoznak vala eerette
kÿ zabadoÿtanaa ewtet : ÿme azeerth
mÿkoron zent peter . nagÿ kennak es sÿ
rasnak nehesseege mÿat el zwnnÿad
ot vona . Wr istennek angÿala
hozÿaa ÿewe nagÿ feenesseeggel es
ffel tazÿgalaa ewtet mondwan . kel fel
hamar vond ffel te . nagdragodat es ewe
dózzel be . es ÿew̋ wtannam : Mÿkoron
azt tette vona . kÿ vÿwee ewtet es meg
zabadoÿtaa az foksagbol / Ennek azeerth
emlekózetÿre . ÿllÿ Anÿazent egÿhaaz ez
maÿ zent Innepót .
Masod okaert . Alexander papanak meg
zabadwlasaert . kÿth Quirinus newő Ro
maÿ feÿedelem . meg temleczeztetót va
la . Meelÿ Alexander . hatod papa va
la zent peter apostolnak wtanna : Azth
ees hallaa . az Quirinu''s feÿedelem . hog̋
Alexander papa . ffel tamaztotta vona .
hermes feÿedelemnek fÿaat . monda ew
nekÿ . O alexander . ÿm en nekem ees va
gÿon eegÿ valÿwas leanÿom . kÿnek B
albina newe . Azt fogadom hogÿ ffeel
veezóm az the hÿtódet . ha egheesseegót nÿ
erhetz ewnekÿ . Felele Alexander papa
meenÿ el hamar hozd <eede> ewtet en h
ozÿaam . az en temleczembe . Monda azt
zent Alexander papa mert az ÿdóben va
la hermes feÿedelemnek temleczeeben .
Annak okaerth . monda Quirinus feÿede
lem . mÿkeppen leelhetlek en teegódet ott
meg . ha eett vagÿ . Felele Alexander ppa
Akkÿ eede hozot onnan . ennen esmegh
oda vÿhet : Mÿkoron azert azonkeppen
tett vona . es az ew temleczeeben talalta
vona . ottan le eseek labaÿ elót . bocha
natot keerween . Balbina azzon kedeegh
kezde Alexander papa keenos kóteleÿt a
polgathnÿ . kÿnek monda Alexander papa
Eedes leanÿom . ne apolgasd az en kóteleÿ
mes . De meenÿ el zent peter apostolnak

{444b}
Temleczeeben . es keressed meg az ew bekó
ÿt . es mÿnth azt aÿoÿtatossaggal meg
apolgatandod ottan . meg vÿgazol . Es
mÿkoron azonkeppen tett volna . Azonn
al meg adateek egheesseege . Azt lath
wan az ew attÿa Quirinus feÿede
lem . mÿnd haza belÿ soksaggal m
eg kereztólkódeek . Es . zent peter ne
weeben nagÿ zent eegÿhazat raka
nak kÿt zent Alexander papa meg
zentóle es zent Peternek kóteleÿt oda
helhótee tÿztósseeggel : es newezee
az kótelekról . Ad vincula sancti petrj
eellÿ kóz newen / hol ott nagÿ sok
neepeknek gÿw̋lekózetÿ leezen ez maÿ
napon . es zent peter apostolnak kee
nos kóteleÿth apolgathwan / keerween
<es> ew bÿneknek bochanattÿaat Dÿ
chóseeges zent peter apostolnak fog
saganak eerdemeerth : howa nagÿ
sok zamtalan bwlchwkat ees engh
ettenek kÿlemb kylemb zent papaak .
Harmad okaert zerezteteek . ez maÿ
zent Innep : Zent Beda doctor monda
zerent / Az reeghÿ pogansaag belÿ zo
kasnak . es tyztólethnek el valtozta
tasaert es el tóreeseerth . Mert Octa
uianus chazaar mÿkoron nem alkha
tot vona Anthal chazaarral . meg
tóree . ew ereÿt es kÿwe ÿzee orza
gabol .. Annak felette nagÿ orzagokat
haÿthwan Romasaghnak bÿrtoka alaa
ffele nagÿ tÿztósseegre veeteteek . An
nak okaerth ees ÿeles Innepet zerzee
nek az Romaÿak ew neweenek tÿz
tósseegeere / kÿ mÿnd Teodosius kereztt
ÿen chazarnak ÿdeyeÿglen . ereÿben
maradot vala : Az az mÿkoron ÿr
-nak vala Cristus zÿletetÿnek wtan
na neegÿ zaaz . hwzon haat eztendó
ben : Vala kedeeg ez Teodosius cha
zaarnak egÿ leanÿa kÿnek ewdosia
vala newe : kÿt hazaswl adot vala
Valentinianus chazarnak . Ez Iambor
Azzonÿallat fogadaas zerent meene
Ierwsalemben . hol otth . nagÿ aÿan
deekzerent egÿ zerzetes Sÿdo : ada
keth vass lanczokat ewnekÿ . thwdnya

{445a}
Illÿk kÿkkel zent Peter Apostolt megh
kótóztette volt . herodes kÿral / kÿket hoza
Romaban vele . Mÿkoron azert latta vo
na hogÿ Az Romaÿak ollÿan nagÿ
tÿztósseegót tenneenek Augustus Chazar
nak . mÿnt ollÿan karhozat pogannak meg bozzwlaa . es
tanachot tartta raÿtta . mÿkeppen el
vezthetnee : De mÿeert mÿndenestewl
foghwa semÿe nem tehethnee az reegÿ
zokasth : hagÿaa parancholwan . hogÿ
azon napon es azon helÿen . ÿlleneen
ek zent Peter Apostolnak ÿnnepót . Zent
pelagius papa azert mÿkoron nagÿ
zeep predicaciot tett vona az kóz neep
nek rola .. mÿndennek ottan keelleme
tes leen .. Annak okaeert az <kyraln>
Chazarnee elówe hozaa az vas lanczo
kat kÿt Ierwsalemból hozót vala . Pela
gius papa ees elówe hozaa . az kóteleket kÿwel zēt
petert Nero Chazaar meg kótóztette va
la . es meeg mwtataak az kóz neepn
ek : Es mÿkoron . egÿ mas mellee tótt
eek vona . ottan Zent peternek eerde
me mÿat egÿbe ragadanak mÿnth
ha eegÿbe fontaak vona . az nagÿ istenÿ
chodaat ees lathwan . kózóseeges akara
ttak el veegezeek . hogÿ az kóteleket
ottan hannaak erek emlekózettre . Es
zent peter Apostolnak tÿztósseegeere
Az chazarne azzon nagÿon meg aÿan
dekozaa az zent egÿhazaat . Ezÿstel ar-
annal . es kylemb kylemb draga rw
hakkal .. Zent Pelagius papa . nagÿ sok
zamtalan Bwlchwkkal hÿw kerezttÿ
enekkel lelkók Idwesseegeere . pelda
kÿról . eellÿen pedaat olwaswnk
Cristus Iesus zyletetÿnek wtanna
mÿkoron ÿrnanak neegÿ zaaz hath
wan neegÿ eztendóben . Vala Otto
newó chazarnak Romassagban egÿ
tÿztartoÿa . kÿben erdegh vala . hal-
wan az chazar zent peter apostol kó
teleÿnek nagÿ eerdemes voltaat kÿ
hozataa . hogÿ az erdengesnek nÿakab
an vethneek : nagÿ hÿthnek okaeert
Ianos papa . vettetee mas lanczot n
ÿakaban . es semÿ ÿrgalmat nem la
tanak leennÿ . Mÿkoron masodzor az
bÿzon lanczot nÿakaban vetótteek vo
na . ottan az pokolbely zellet nem bÿr
hataa az nagÿ terhet . De kÿÿa''tassal kÿ
meene belóle . es dÿcheereek wr istent .

{445b}
Neegÿek okaerth zerezteteek ez maÿ
zent ÿnnep . doctoroknak mondasok . leen
lelkÿ peeldazathnak haznalatossaga . Mert
mÿkoron Az aldot wr Iesus Cristus . Dÿchó
seeges peter apostolaat . ollÿan ÿghen zerette
vona ; meg oldozaa ewtet . mÿnd lelkÿ testÿ
kóteleÿból . mÿkeppen ÿmaran meg hallottok
Annak felette hatalmaat adaa ewnekÿ ees
azonkeppen . meenÿen es feldón . mÿndden
zegheen bÿneseket meg oldoznÿ . Annak fel
ette hatalmat ada . pokolbelÿ vezedelmek
re . es az meennÿeÿ erósseegókre . hogÿ vala
kÿt akarna Idwózóÿtene . es kÿt akarna . po
kolra vethetne . Es ew ellene se pokol . se
menÿorzaag . ne hatalmazhatneek .. Az elsse
ról emlekózÿk zent Mathe kenÿweenek
tÿzen hatod rezeeben . Az masodÿkrol . azon
zent Mathe . kenÿweenek tÿzen nÿolczad re
zeeben .. harmadzor zent Ianos wgÿ ÿr ken
weenek hwzad rezeeben . Veegÿetek zent
lelkót vala kÿknek meg bochatangÿatok b
ÿneÿt . meg bochathwan leeznek : Ez harom
hel belÿ orwossagot es hatalmat azeerth
newezÿ . hogÿ . mÿndden Isten ellen valo
gonossagok harom keeppen leeznek . merth
Ember Awagÿ veethkózÿk zÿweewel . awag̋
zaÿawal . Awagÿ teetemeenÿewel . hogÿ
ez harom rend belÿ bÿnekból mÿnketh . Dÿ
chóseeges zent peter Apostol .. es ew wtanna
valo tÿztartok meg oldozÿanak . Istennek
Es Cristus Iesusnak zent hatalmawal .
kÿról eellÿen peldaat olwaswnk : Vala
Colonÿaban eegÿ zerzetes ember . kÿ felette
gonoz eeletew vala . es ez vÿlaghÿ . Es lako
zÿk vala zent Peter apostol monostoraban .
Mÿkoron ez vÿlagbaol kÿ mwlt vona . ottan
el ragadaak az erdeghók . ew leelkeet / es
kezdeeg vadolnÿ Cristus Iesus elót mÿnden
gonossagaat zemeeben hanÿogathwan . Es
mÿkoron kózel vona hogÿ pokorra vÿnneek
mert az ÿo teetemeenÿekkel nem eerÿ vala
be / Zent peter apostol elówe ÿewe hogÿ
kenÿereghÿón eerette . Monda ewekÿ cristus
mÿkeeppen Idwezwlhet ha koronkeed gonoss
agban eelt . es semÿ ÿgassagot nem tótt . Azt
halwan zent Peter . Annaal ees nagÿobban
kezde kenÿergenÿ eerette : Es az eedes ÿrgal
massaghnak zent zÿleÿe : Megh gÿózeek az
hatalmas bÿrot . Es eegÿeb wtat nem lelw
een hozÿaa . azt ÿteleek hogÿ esmeg az hal
ando testben adathneek be . es penitenciat /
tartana

{446a}
Azth halwan nagÿ halaat adaanak raÿ
tta wr istennek . Ottan zent ragadaa
az kwlchot es az erdeghóket mÿnd el ÿez
ttee vele onnan es az zegheen lelkót m
eg zabadoÿthwan . az testben bochataa
Es az zegheen frater . ez latast nÿlwan
mÿndennek kÿ hÿrdetee .. Annak Wtan
na ÿol es Iamborwl eelwen az erek
dÿchoseeget eerdemlee : kÿt mÿnekw̋nk
ees aggÿon atÿa ffÿw zent leelek Am̄ .
Zent Isthwan protho
martÿr testeenek m
egh leelethÿról .
Dÿchóseeges prothomartÿr zent Isthwa
-nnak kÿt Cristusseert megh kówezeenek
az Sÿdok : Nagÿ sok eztendó wtaan te
steenek meg ÿelenetÿ . Ezenkeeppen leen
Az ÿdóben mÿkoron Cristus zÿletetÿn
ek wtanna ÿrnanak Neegÿ zaaz tÿzen
heet eztendóben . Es zent Honorius wr
papa feÿedelemseegeenek heted eztende
-ÿben . Vala Ierwsalem tartomanÿa
ban eegÿ . Lucianus newó pap Iambor
mÿkoron eegÿ peentek napon Agÿaban
fekewneek . Allapeek meg elótte eegÿ
magass termetew nagÿ zeep veen ember
kÿnek vala . vÿdam orczawal . hozÿw
zakala . zeep feÿeer palazttÿa . zeep ara
nÿas fontos kereztek feÿeeben . laba bely
nadraga mÿnd Aranÿas . kezeeben zeep
Aranÿas vezzew . kÿwel meg ÿtlenthw
een ewtet monda . ÿmaran nÿlwan
meg ÿlentóm a'' mÿ temeteesw̋nkketh
mert ÿghen wtalatos helÿen vannak
Meenÿ el azeert mongÿad meg Ierwsa
lem belÿ Ianos pÿspeknek hogÿ tÿztóle
tesb herre vÿgye a'' mÿ testewnkketh
Monda Lucianus . Wram kÿ vagÿ
Felele En vagÿok Gamalÿel ÿrastw
do doctor . kÿ paal apostolt ffel tartott
am es tanoÿtottam az tórweenre : Ez en
tarssom kedeeg kÿ velem vagÿon . Zenth
Isthwan kÿt ÿrÿgseegben az hÿtetlen
Sÿdo neepek meg kówezeenek . es en el
temeteem ennen koporssomban .. Az harma
dwnk . Nicodemus wnokam : kÿt peter

{446b}
Es Ianos Apostolok meg kereztóleenek
es sok haborwsaag zenwedees wtan
ennen hazamnaal mwleek kÿ . Neeg
ÿedÿk Abÿbas az en ffÿam / ky hwz ez
tendós koraban en velem vewee ffel
az zent kereztsseegót es holtÿg zÿzen
marada meg : Azt meg mondwan zent Gamalÿ
el el enÿezeek .. et Lucianus pap Ia
mbor . ffel ebredween ÿmachagot
teen wr istennek . hogÿ ha ez lataas
ÿgaz es byzon vona . masodzor es har
madzor meg ÿelenneek . Annak oka
eert ezten napra . Esmeg el ÿeween zēt
Gamaliel monda . mÿ oka hogÿ zo
mat nem fogadod . felele . Az okaert
teem . Mert kereem wr istent esmeg
Azon latasth meg ÿelentenÿ / Monda
zent Gamalÿel . ha kedeeglen megh
nem ÿsmerneed az testeket egÿmastwl
eellÿen ÿegót mondok hozÿaa . Neeg̋
kosarokat talalz : Es eggykben talalz
veress rosaat . Az zent Isthwan ꝓtho
martÿr kÿ martÿromsagot zenwede
Cristuseerth . Az ketteÿ ffeÿeer rosak
kal tellÿesek . enÿm es Nicodemosee
kÿ zent Confessorsagban meg maratt
wnk . Az negÿedÿk ezÿstes kosaar
sarga zaprannÿal tellÿes : kÿ zent zÿ
zesseegnek <oka> vÿragaeert . tÿztan me
ene kÿ ez vÿlagbol . es ezeket meg mo
ndwan el enÿezeek : Lucianus kedeeg
meg sem fogadaa zawaat . harmad ezten
peentókón esmeg nekÿ ÿeleneek . es az
enghedetlenseegról . felette meg dorgalaa
Mÿnd annee bÿzonsaag wtan ffel ke
le es Ierwsalembe meene . Es Ianos
pÿspeknek az latasth meg mōdaa . Mÿ
koron azert oda mentenek vona . es as
nÿ kezdetteek vona . nagÿ feld ÿndwlas
leen . es az feld alool nagÿ zep ÿllat
kÿ hathnÿ : es azonnal heet betegók vÿ
gazanak meg . Nagÿ tÿztósseeggel azert
bel vÿweek az testóket Ierwsalemben
es nagÿ istenÿ feelelemmel tyztóletes
herre helhezteteek .. Azon horaban nag̋
essew leen ; Mÿkeppen kedeeg zent Be
da doctor mongÿa . Ezen meg leleese
nek napÿaan . zenwede martÿromsa
got ees . De mÿeert vótte anÿazentegÿ-
haaz

{447a}
Karachon masod napÿara . keth okaat
vetÿk doctorok . Elsew : mert az okaerth
akara Cristus Iesus zÿlethnÿ ez feld
ón . hogÿ ember zÿlethneek menÿor
zagban . kÿról kyról ghergel doctor
ez vÿlaghÿ nem eelet . De halaal .
Azert ees halarra zÿlethnek emberek
ez vÿlagra . mÿkoron kedeeg kÿwe
mwlnak . akkoron zÿlethnek az ere
-k eelettre . meelÿ zÿletees nem le
hetót vona . ha Cristus Iesus nem
zÿletót vona . ez vÿlagra : Annak oka
eert es mert ew leen elsew kówe
tóÿe Cristusnak : zent martÿromsagba
Masod . oka .. mert eleÿn . Az ew .
meg leleeseenek ÿnnepeet nagÿob
tÿztósseeggel ÿllÿk vala honnem . m
artÿromsagaat : Maga vÿzon ellen
Az keen zenwedees vona meltob . h
onnem A'' meg leelees . Annak okaert
Anÿazent egÿhaaz . wgÿ aranzotta
Az nagy ÿeles zÿleteesnek napÿa
mellee helheztethnee .
De mÿkeppen hozattateek Constantina
polban . wgÿ mond rola zent Agost
on doctor .. Vala Constantinapolban
egÿ ÿeles dwz palogar . kÿnek Al
exander vala . newe . Meene be Ie
rwsalambe : mÿnd azzon feleseghee-
wel . kÿnek Iuliana vala newe es . ott zent Isthwannak tÿztóss
egheere nagÿ zeep Capolnaat raka
ttata .. Es hamar valo napon kÿwe
mwleek . es temetteteek zent Isthwan
mellet . heet eztendó bel telween
Ew azzon feleseege Akara haza men
nÿ esmeg Constantinapolban . Nag̋
kenÿergheessel Az ew wranak testeet
ees meg nÿeree hogÿ haza vÿnnee
De mÿkoron az Iambor pÿspek meg
nem ÿsmerhetnee mellÿk vona
monda Iuliana azzon en ÿol ÿsm
eróm chak mwtassad meg : Mÿko
ron oda mentenek vona . ottan
reea eseek arczwl zent Isthwan te
steere aloÿthwan hogÿ az vona az
ew wra . Es mÿkoron ffel vette
vona . es meenneenek az tengheren
Nagÿ zeep angÿalÿ eenekleeseket

{447b}
Kezdeenek hallatathnÿ az eghen / es zeep ÿll
atot ereztetnÿ / Az pokolbelÿ erdeghók kezdee
nek ordoÿtanÿ . es nagÿ haborwsagot ze
let vezet ÿndoÿtanak az tengheren . mon
dwan yaÿ mÿnekewnk . mert az protho
martÿr Isthwan meegÿen . mÿnket nagÿ
tÿzzel gÿeterween . Mÿkoron azert az ha
ÿosok meg reettentenek vona : es zenth
Isthwant hywnaak seghedelmw̋l . Ottan
nekÿk ÿeleneek es monda En vagÿok
ne akarÿatok feelnÿ . Es azonnal meg
alla az haborwsaag . Mondanak az Sath
annak az teb seregh erdeg . O feyedelem
h nam hatalmas vagÿ . gÿoÿch ffel az
haÿoot mert a'' ellenseegw̋nket vÿzÿk
Ottan az Sathan feyedelem paranchola
az wtanna valo feÿedelmeknek hogÿ
ffel gÿo''tanaak . De wr Istennek zenth
angÿalÿ . mÿnd az tengher fenekeere ÿzeek
le ewketh : Mÿkoron azert Constantina
polban ÿwtottanak vona / zent Isthwan
egÿhazaban be helhóteek nagÿ tyztóssee
ggel ewteth .
De mÿkeeppen hozattateek Romaban .
wgÿ olwassok zent ÿrasban . Vala Teo
dosius chazarnak egÿ leanÿa kÿnek Ew
dosÿa vala newe lakozwan Ro[ma]sagban . kÿról ennek elótte
ees
emlekózet vala . zent peter apostol eeletee
ben .. Es pokolbely erdeg vala ew benne
yzeneek meg az ew attÿanak . Constan
tinapolban . es azt hagÿaa hogÿ oda hoz
naak zent Isthwan testeehez De az pok
olbelÿ erdeg azt kÿaÿttÿa vala kÿ belóle
hogÿ kylembben kÿ nem meene hanem
ha Romaban hoznaak zent Isthwant /
Annak okaert ees . nagÿ keerelmeessel
meg nÿeree . Az pÿspektewl . wgÿ hogÿ
zent lewrÿncz martyr testeet Romabol
oda vÿnneek helÿette : Mÿkoron azeert
romaban ÿwtottak vona es zent peter
egÿhanaal meg allottanak vona . hogÿ
ottogÿaan tenneek lee . zent Isthwant . fele
le az erdegh az leanbol mondwan . heÿÿa
ba mwkalkottok mert nem ott valaztot
helt maganak . De az ew attÿaffÿanaal
zent lewrÿnczneel . Ottan azeert oda vÿ
veek . es mÿnt az chazaar leanÿa ÿllette
vona ottan meg zabadwltateek tewle /

{448a}
Annak wtanna hallwnk nagy Istenÿ dol
got leennÿ . Az zentóknek tyztóssegeere . M
ÿkoron Dÿchóseeges zent Isthwannak zēt
testeet . zent lewrÿncz martÿr leuitanak
koporssoyahoz vÿtteek vona . ÿme zerelmes
attÿamffÿaÿ . chodalatus eeggÿesseeg . zere
tet es tÿztósseeg . egÿmashoz . mÿnt ha
eelew testben volnanak . ólÿ nagÿ atÿa
ffÿwsaggal fogadaak egÿ masth : Es <zēt>
leuita zent lewrÿncz martÿr : Az ew
nywgodo helÿeenek feleet enghedee
hogÿ mellee feerne Leuita zent Isthw
an ꝓthomarttÿrnak mÿnt zerelmes a
ttÿaffÿanak . Az ghórógók kedeeg . kÿk
zent lewrÿncz testeerth yettenek vala
Constantinapolbol . Akarwan onnan
el vÿnnÿ . ottan holt elewenÿw̋l m
ÿnd le hwllanak : De mÿkoron az zent
papa . mÿnd az teb Iambor egÿhazÿ nee
pekkel ew erettók ÿmachagot tóttenek
nehezen nÿerheteek meg hol ffel wch
wdnanak . De meeg annak wtanna
ees . tÿzed napÿglan <meg> mÿnd megh
halaanak . Az kerezttÿenek kedeeg kÿk ew
velók eegÿ tanachon valanak . holtÿk va
lo kózweenben eseenek : Ez eellÿen zen
teknek kedeeg egÿbe eeggÿesewleesek
leen azon ÿdóben mÿkoron ÿrnanak .
wr zÿletetÿnek wtanna . Neegÿ zaaz h
wzon hat eztendóben : kÿknek zentseeges
eerdemeknek mÿatta . engheggÿe wr Iesus
Cristus mÿ bÿneÿnknek . Zent leelkeenek
malazttÿaat . holtwnk wtan . az erek
dÿchóseeghnek veeghetetlen vÿgasagaat Am̄

{448a}
Annak wtanna hallwnk nagy Istenÿ dol
got leennÿ . Az zentóknek tyztóssegeere . M
ÿkoron Dÿchóseeges zent Isthwannak zēt
testeet . zent lewrÿncz martÿr leuitanak
koporssoyahoz vÿtteek vona . ÿme zerelmes
attÿamffÿaÿ . chodalatus eeggÿesseeg . zere
tet es tÿztósseeg . egÿmashoz . mÿnt ha
eelew testben volnanak . ólÿ nagÿ atÿa
ffÿwsaggal fogadaak egÿ masth : Es <zēt>
leuita zent lewrÿncz martÿr : Az ew
nywgodo helÿeenek feleet enghedee
hogÿ mellee feerne Leuita zent Isthw
an ꝓthomarttÿrnak mÿnt zerelmes a
ttÿaffÿanak . Az ghórógók kedeeg . kÿk
zent lewrÿncz testeerth yettenek vala
Constantinapolbol . Akarwan onnan
el vÿnnÿ . ottan holt elewenÿw̋l m
ÿnd le hwllanak : De mÿkoron az zent
papa . mÿnd az teb Iambor egÿhazÿ nee
pekkel ew erettók ÿmachagot tóttenek
nehezen nÿerheteek meg hol ffel wch
wdnanak . De meeg annak wtanna
ees . tÿzed napÿglan <meg> mÿnd megh
halaanak . Az kerezttÿenek kedeeg kÿk ew
velók eegÿ tanachon valanak . holtÿk va
lo kózweenben eseenek : Ez eellÿen zen
teknek kedeeg egÿbe eeggÿesewleesek
leen azon ÿdóben mÿkoron ÿrnanak .
wr zÿletetÿnek wtanna . Neegÿ zaaz h
wzon hat eztendóben : kÿknek zentseeges
eerdemeknek mÿatta . engheggÿe wr Iesus
Cristus mÿ bÿneÿnknek . Zent leelkeenek
malazttÿaat . holtwnk wtan . az erek
dÿchóseeghnek veeghetetlen vÿgasagaat Am̄
Zyz Zent Damonkos
Patriarkanak me-
ltossagus eeleteeró̗l
Akarwan zolnÿ Dÿchóseeges zent Dam
onkus atÿankrol . Cristustwl valaztoth
predicator zerzethnek . nemes patriarcha
Attÿokrol : Annak okaeert az ew zenth
newezetÿnek ees meltosagazerent . meel
tan vehettÿek . az ÿgheeket kÿk megh v
annak ÿrwan zent Mathe ewangelista
kenÿweenek ewtód rezeeben : kÿknek

{448b}
Betew zerent valo magÿarssaghÿ
ezenkeppen vannak : Nagÿnak hÿwa
ttatÿk meennÿeknek orzagaban : az az
vÿtezkódew anÿazent eegyhazban . zent
Gerger doctornak mondasa zerent : m
ert nÿlwan lattÿok wr istentewl eer
demlót tÿztóletÿnek okaert : kÿwalke
ppen ÿllenÿ az ew zent kÿ . mwlasaa
nak mÿnd ez vÿlagon : Annak oka
eert ees . Doctoroknak mondasok zerēt
Neegÿ rend belÿ Idwesseeges tanw
sagwnk leezen az ew zent eeletÿnek
megh feÿteeseeból
Elsew mondatÿk meltosagus newezet
mert az Damonkus magÿaraztatÿk
wrnak órÿzetÿ . Awagÿ . wrtwl órÿz
tetót . Awagÿ maganak wralkodoÿa
Wrnak órÿzetÿ mondatÿk harom keeppen
elezer mert wr istennek tÿztóssegeet
meg otalmazaa . mÿnden tehetssegee
-wel : Masodzor . wr istennek zelóÿeet
az az . egÿhazaat . awagÿ neepeet meg
otalmazaa .. Atÿaffÿwÿ zent zeretettel
harmadzor . wr istennek akarattÿaat
<meg ota> es zent parancholattÿaat
meg otalmazaa .. Ennen magaban valo
alhatatossaggal . Masod magÿaraz
attÿa a'' damonchusnak . wrtwl órÿz
tetóth . Mert wr isten meg órÿzee
ewtet harom rendbelÿ eelete zerent
Mert elezer parazt vala . De az wr
isten malazttÿa akkoron ees nala va
la hogÿ mÿndden ez vÿlaghÿ gonoz
twl meg vonnaa .: ÿo kezdetót es dÿ
cheeretes Idwesseegnek fondamen-
tomaat . hÿmtene ew benne . Ann
ak wtanna mÿeert deakÿ twdomanban bólch
vala . Cananoksaghnak zeerzetÿben
emeltetót vala ffel : hol ott az zent
ÿrasnak zentelen valo olwasassabol
meg ÿsmerween az wr istent : nag̋
aÿo''tatossaghnak bwzgosagara ÿw
tot vala . es mÿnddeneknek lata
ssara ÿo pelda vala .. harmadzor
wr isten embere leen / valaztath
wan zent predicatorsaggra . kÿnek
zabadsagara wr papatwl ees ha
talmat veween : Az nagÿ tekelle
tes eelethnek meltosagus zenthsee
geere ÿwta . mÿnth ÿol lattÿok

{449a}
Kÿnek mÿnd ez zeeles vÿlagon eell
ÿen ÿeles nemes zerete vagÿon . kÿ
Semÿkeppen nem <ye>lehetót wr istennek
nagÿ ÿeles malazttÿanaal kÿl . es en
nen maganak nagÿ zent eeletenel kil
kÿkból nÿlwan meg ÿsmertetÿk . mÿ
nd isten elót . mÿnd emberek elóth
ew nagÿ . volta . Az felw̋l meg ÿghee
k zerent : thwdnÿa ÿllÿk ew meltosa
gus newezetÿben
Masod tanwsagwnk leezen Iste
nÿ ÿelenettról az az mÿkeppen Dÿchó
seeges zent Damonkus atÿank . sok ÿele
neteknek mÿatta valaztateek . az nag̋
predicatorsaghnak meltosagaara ; Elsew
ÿelenet Azpogan Sÿbillanak ÿewendew
mondasa . zent Damonkosrol es zent fe
renczról ; Leeznek wtolso ÿdókben . keth
feenesseeges Cÿllagok . kÿknek neegÿ <ne
eegÿ> lelkes allatw zemelÿ<w> leeznek : az
neegÿ ewangelistaknak meltosagok zerēt
Masod ÿelenet . Ioachÿm . apathwrnak
kÿnek bezeedÿ kózót eellÿen bezeedók
vannak . Mÿkeeppen . wr isten reeghÿ
ÿdóben Moÿsesnek es Iosweenak mÿ
atta az pogan neepet meg tóree es az
Izrael neepeet meg zabadoÿtaa . Aw
agÿ mÿkeppen . zent palnak apostolnak
es zent Ianos ewangelistanak mÿatta
kerezttÿenseegból . az balwan ÿmadast
kÿ zaggataa . Azonkeppen . Az megh ÿ
egzót keth zerzethnek mÿatta . az hÿ
tetlenóket meg tórÿ . es az hÿwóketh
helÿeere allattÿa . wr isten ÿewendóre
Harmad ÿelenet leen . Zent damon
kus azzon annÿanak kÿnek Iohanna
vala newe Atyanak kedeeg . felix .
Mÿnek elette azeerth zÿlnee ez aldot
magzatot . lataa almaban olÿ mÿnt
egÿ wgato kólkót zÿlne . kÿnek zaÿa
ban eegÿ eeggew faklÿa vona . kÿwel
mÿnd ez eedes vÿlagot meg eegethn
ee / kÿ peldazza valo . az ew . es fÿa
ÿnak predicallasaat . Neegÿed ÿele-
neth . leen . az ew kerezth Annÿanak
kÿt mÿkoron az kerezth vÿz fólẃl haza
vÿttenek <naa lattatÿk> volna . Azon eeÿel alma
ban lata eegÿ zeep Cÿllagot ew h
omlokaan . kÿ mynd ez vÿlagot meg
vylagosoÿttÿa vala . ew feenesseegeewel .

{449b}
Ewtód ÿelenet leen eegÿ Zent Irasbelÿ doctor
nak Tholosa newó varasban . eellyen modon .
Mÿkoron . az Iambor mester el zwnnÿadot
vona Cellaÿaban . lataa olÿ mÿnt heet
zeep feenes Cÿllagok ÿewneenek eleÿben
El ameelkodwan raÿtta . mÿnemew nagÿ
feenesseeggel feenleneenek . hogÿ hozÿaÿok
az eghón nem volna .. Azon ffel seerkene
Es meene az Oskolaban hogÿ deakÿnak
leczkeet olwasna . Es ÿme . bel teleek az heet
Cÿllagoknak latasa ; zent Damonkus heeted
magawal hozÿaa meene / es meg ÿelentee
ewnekÿ mÿ yaratban volnanak . merth
Tholosa tartomanban . zent ewangeliomot
predicallanaanak . Ottan ezeebe vewee az Ia
mbor mester hogÿ ewk volnanak az heeth
feenes Cÿllagok Hatod ÿelenet leen zent
Innocencius papanak . Mert mÿkoron istenÿ
ÿelenetból zent Damonkus hozÿaa meent
vona : az predicator zeerzetnek <erósseegeet>
meg Confirmalasaeerth . Es wr papa nem
akarnaa . lataa Azon eeÿel almaban . olÿ
mÿnt az lateranombelÿ zent egÿhaaz el
kÿ dewlnÿ tóweeból . Mas felól az wr
isten embere zēt Damonkus . nekÿ vetee vall
aÿth hogÿ meg tamogathnaa . Azt lathw
an wr papa . meg ertee hogÿ isten em
bóre vona / es . eremest meg halgataa
annak wtanna : es keerelmeeseet meg
enghedee ew kÿwansaga zerent .
Heted ÿeleneth leen . Zent Damonkus
attÿanak . kÿról eellÿen latasth lata<a>
Lataa haat Cristus Iesus . menÿorzag
bol le zallot az eghre / es harom czwcza
kat tart kezeeben . kÿknek mÿatta akar
wan ez vylagot el veztenÿ . Azth lath
waan az eedes Irgalmassaghnak zenth
zÿleÿe Azzonÿwnk zÿz maria / es mÿt
akarna teennÿ az ew zent ffÿa . meg kerdee
kÿnek felele Cristus . latod ee ÿo zÿleem
hogÿ mÿnd ez gonoz vylaag el borwlth
ez haromfele bÿneknek mÿatta : es az en
zent newem wntalan karomlattatÿk
kÿk mondathnak keweelseeg . parazna
saag . es fessweenseeg .. Azeert ÿmaran
nem tÿrhetóm . hanem ez harom lancha
wal el veztóm ewteth . es mÿndent meg
akarok ólnÿ ez feldnek zÿneeról . Ottan
az kegÿes ÿrgalmassaghnak zent zÿleye le

{450a}
Esween elótte monda En eedes zerel
mes wram teremteem es kegÿes ffÿā
leegÿ ÿrgalmas es az te nagy harago
-dat ehnÿhed meg . Monda Cristus Nem
latod ee menee bozzwsagok leeznek en
ellenóm . felele az zÿz maria . Ne sÿess
bozzwt veennÿ . ÿm ennekem hÿw̋
baynak zolgam vagÿok : kÿt en el kÿl
dózók mÿnd ez vÿlagon . hogÿ az bÿnt
meg tórÿe es ez vÿlagot . te bÿrtokod al
aa haÿcha / kynek mas tarssot ees ad
ok segheedseegw̋l kÿk eegyetembe vÿ
askodnak . Monda Cristus Akarnaam
ewket lathnÿ . Ottan Az zÿz maria ele
ybe hozaa zent Damonkost . ottan m
-onda Cristus . ÿo es eleeg az dologra
zent ferenczót ees elówe hozaa . azth
ees eeleegnak dÿcheree . Cristus . Zent
Damonkus azeert azon latasban ÿsmeree
meg az ew tarssaat kÿt soha annak
elótte nem latot vala . Es masod na
pon mÿkoron az zent egÿhazban meg
talalta vona . Ottan kezeet fogaa es
meg chokolgataa ólelghetee . es az iste
nÿ latasth es zórzeest ewnekÿ vota
keeppen . kÿ ÿelentee . Es halaakat adw
an azon wr istennek es azzonÿwnk
zÿz marianak : mÿnd testben lelekben
eegÿre leenek . wr istenben : Azeerth
mÿnd ez eellÿen dolgokbol ees meg
ÿsmertetÿk . zent Damonkosnak nagÿ
volta . az felw̋l meg mondot dÿcheeret
zerent .
Harmad tanwsagwnk leezen Gew
zódelmes eekósseegeeról . kÿ meg bÿzon
ÿwltatÿk ÿmez heet dolgokbol . Elewzór
ew testÿ gÿarlosaghÿnak meg faggatasa
bol . Mert kÿlemb kÿlemb keppen valo
sanÿarwsaggal gÿóttrÿ vala az ew te
stÿ erzeekónseeghÿt . hogÿ az lelkÿ akara
ttra haÿthatnaa : kÿról wgÿ olwastatik
eeleteeben .. mert mÿkoron meeg kÿsded
gÿermechke volna . gÿakortaa talaltatot
az mezeytelen fekewnÿ . agÿaat el hag̋
wan : Annak wtanna . mÿkoron oskola
ban tanwlna . tÿz eztendeeg semÿ borth
nem . ÿwth : De mÿkoron bely faÿaas esót
vona reea . egÿ Iambor pÿspeknek tanach-
chabol

{450b}
Annak wtanna Vala mÿ keweset ÿwt
Es mÿkoron . ffeellÿeb newelkódót vona .
mÿnden napon harom disciplinaat
veezón vala ew magaan . eegÿet en
nen <ennen> magaeert . Masth az bÿne
sekeert harmadot .. Az purgatoriom .
belÿ hallottakeert . Es mÿkoron Tholo
se varasban lakozneek . mÿnd az egh
eez neegÿwen napÿ bóÿtót . vÿzzel
kÿnerrel bóÿtólte es azon zaraz dez-
kan halth : mÿnd ezenkeeppen san
ÿargatta az ew testeet hogÿ zenth
palnak mondasa zerent zolgalattra
haÿthatnaa . Masod yozaag vala
zent Damonkosban .. Atyaffyw̋y kón
ÿewrw̋letesseeg . kÿ meg ÿsmertetÿk
Mert mÿkoron palencÿa tartomanba
nagÿ zÿkseeg ehseeg volna . kenÿew
rw̋le raÿtot Es a''mÿ kenÿwe ÿozaga
vala ez vÿlaghÿban mÿnd el adaa
arwlaa es az nyawalÿasoknak ozto
gataa Isten kedweerth : kywel meeg
eegÿebeknek ees ÿo peldaat aad
vala . az zent ÿrgalmassag teeterre
Harmad : Nagÿ zenetlen valo ÿma
chagw vala .: Sem eeÿel . Sem nappal
az zent ymachaag ew zaÿabol kÿ
nem zakad vala : wgÿ kenÿeróghw
een wr istennek hogÿ reeank valo
nagÿ haragÿaat meg lassoÿtanaa
Neegÿed vala : Ez vÿlaghÿaknak
meg wtalasa . Mert mÿkoron latta .
vona ez vÿlagban valo sok gonossa
gokat . Nem haÿla reea . De el meene
Exomensis varasban es az ott valo
Iambor pÿspekhez alla . kÿ lathwan
Iamborsagaat Canonokkaa tewee
ewtet : kÿk kózót annak wtanna feÿe
delmee ees emelee / Ewtód vala
ewbenne . zent martÿromsaghnak kÿ
wansaga : Annak okaeert ees nagÿ
batorsaggal predical vala az erethnó-
kók ellen . es feelelemnel kÿl ÿaar
vala mÿnd az ellenseegók kózót : gÿak-
ortaa ees ÿnghórlÿ vala ewket . hogÿ
chak meg ólhethneek . De nem arra va-
laztotta vala ewtet az wr isten . ha
nem hogÿ az zent hÿtót tamogathnaa .

{451a}
Hatod leen Az Zent ewangeliomnak bwz
Gossaggal . valo predicallasa : kÿwalt ke
ppen . kedeeg hogÿ ew leegÿen Az zenth
predicator zerzethnek elsew eredetÿ . att
tÿa . es zórzóye . eellÿen istenÿ ÿelónet
ból bÿzonwltatÿk meg : Mÿkoron
Romaban volna . zent peter ffew eeg̋
hazaban ÿmatkozwan .. lataa olÿ mÿnt
Zent peter zent paal . hozÿa ÿeween . monda
nak . Meenÿ el predical . mert wg
ÿan chak arra vagÿ valazthwan
wr isntentw̋l : Mÿkoron azt hallotta
vona . ÿewe tholosa newó varasban
es azonnal el kÿdózee . az Iambor fra
tereket ketten ketten varason keed es
tartomanÿonkeed predicallanÿ bÿzo-
nÿos leween wr istennek malazttÿar
-ol : es predicallasra valo valaztasrol
Heted . leen . zent zÿzesseegeenek val
lasa . kÿt mÿnd testeeben mÿnd zÿwe
ben lelkeeben holtÿg meg tartta .
ÿme azeert zerelmes atÿamffÿaÿ nÿl
wan erttÿek Dÿchóseeges zÿz zenth
Damonkus Atÿanknak nagÿssagus
voltaat meeg ez vÿlaghÿ eelete zerēt
ees azert meltan mondathnak ew
rola az felw̋l meg mondot ÿgheek
Nagÿnak hÿwattatyk Anÿazent egÿ
hazban .
Neegÿed tanwsagwnk leezen
Bodogssagus zent Damonkus Atÿank
nak kÿwalt keeppen valo tÿztóletessee
gheeról : kÿkkel ffel magaztataa ewtet
wr isten : es ozthattÿok heetrezre .
Elsew mondatÿk : <meg> byzon zerzet
nek zerzeese / Mert mÿnt ÿmaran
meg hallottok . wr istennek kÿwalt
keeppen valo zent malazttÿabol es
ÿelenetÿból . zerzette Az nemes pre
dicator zerzetót . hogÿ nÿlwan pre
dicallÿanak . es zent gÿonasth halha
ssanak : es mÿndent tanohanak ÿn
chenek az eek Idwesseegre . leen ke
deeg kezdetÿ Az nemes zerzethnek az
ÿdóben mÿkoron Cristus zÿletetÿnek
wtanna ÿrnanak . ezer keth zaaz tÿz
en haat eztendóben . Innocencius <p>wr
papanak ÿdeÿn . Es Annak wtanna
Confirmalaa meg . Honorius wr papa
Ez nemes zent zerzetból zarmazanak
kÿlemb kÿlemb zent zezttra es

{451b}
Be rekeztót . Apacchÿa Zeerzetók : Es
veegre az zent penitencia tarto zeerzeth
kÿból tamada Sena belÿ zÿz zent kathe
rÿna azzon . ees . es nagÿ sok zent zÿzek
kÿk mÿat . Wr Cristus Iesus tÿztóltetÿk
Masod tÿztólet mondatÿk fratereknek
sokalwlasok mÿnd ez zeeles wÿlagon
kÿ nem lehetót wr istennek zent ma
lazttÿanaal kÿl : kÿketh nÿlwan ees la
twnk : es hallwnk . mÿnemew nagÿ
Aÿo''tatosok : ertelmesek bólchek . es ÿ
ras twdo zent doctorok . valtanak so
kan ew kózzól . Annak felette zent Con
fessorok . martÿrok . kÿket zemeelÿek
zerent meg neweznÿ . lehetetlen : kÿk
nek mÿatta . newekódót mÿnd az wr
istennek dÿcheeretÿ . mÿnd Anÿa zent
egÿhaznak tÿztóletÿ
Harmad tÿztólet mondatÿk ÿewendó
mondasnak vÿlagossaga . ky meg bÿ
zonw̋ltatÿk eellÿen dologbol . Mÿko
ron predicallana . Tolosa tartomanÿa
ban .. nemÿnemew erethnókót tanach
ot tartanak hogÿ az varast ffel g
ÿoÿtanaak . mÿkoron be ÿewttenek
vona . Ottan meg ÿsmeree zent da
monkus Akarattÿokat es monda .
az ott valo embóróknek foghÿatok
meg . ez embert : Azok ottan megh
fogaak . es eleÿben hozathwaan
monda tÿtkon ewnekÿ . kÿ erethnók
vala . Twdom zerelmes atÿamffÿa
es ÿo ffÿam hogÿ meeg . ÿollehet
sok ÿdóre . ÿo es zent ember leezen
teebenned : es Azonkeppen bel teleek
Annak wtanna . mÿkoron az kóz kap
talanban gÿw̋ltenek vona ; mÿnden
eknek hallasaara monda . twdom
zerelmes atÿamffÿaÿ . hogÿ hamar
valo napon . kettó tÿ kózzóletók testee
ben meg . es kettó lelkeben . es
azonkeeppen bel teleek .. ketteÿ megh
meg hala . es wr istenhez meenee
nek . Es ketteÿ . ez vÿlagra terween
lelkókben meg halaanak .
Neegÿed tÿztólet mondatÿk : choda
teetelnek . hÿres wolta : kÿ meg ÿsmer-
tetÿk

{452a}
Eellÿen dologbol . Mÿkoron Zent Damonkus
Romaban vona . tórtteenek hogÿ egÿ kardin
al rokonsaga . le eseek lowa hatarol . es el
tóreek feye . Es mÿkoron ÿmachagot tótth
vona eerette tellÿes egheesseegben hagÿaa
Egÿ napon esmeg . tebben honnem ewthw
enen Az fraterek mÿkoron ebeedhez ak
arnanak ÿllnÿe . Monda az saffaar . zēt
Damonkosnak / Atÿam nÿnchen eeleeg
kÿnÿerw̋nk . Es mÿkoron hatta le telep
ódnÿ / es a''mÿ kewes vona el oztanÿ
ÿme azonkózbe keth zeep ÿffÿak bel
ÿeweenek es kóntósók allÿaat tellÿes
hozaak cÿpowal . es nagÿ lasswsaggal
meg el kÿ meeneenek : kÿketh zent an-
gÿaloknak veelhettÿek lett lennÿók
Nagÿ sok eegÿeb chodakat mÿwelkódót
wr istennek ereÿwel . kÿket sok vona be
ÿrnÿ : meene korokat betegóketh vÿgaztot
Ewtód tÿztólet erdeghóknek kÿwe ÿzese
mert mÿeert zeplótelen zÿzesseegben eel
vala hatalmat adot vala . ewnekÿ wr
isten . az pokolbelÿ zelletók ellen .
Hatod tÿztólet . ew eeleteenek bodogh
veegezetÿ : Mert mÿkoron wr isten meg
akarnaa fÿzethnÿ az ew hÿw zolgaÿan
ak ÿwtalmaat . EEnneehan napon . ew
halalanak elótte . testÿ betegsseegóket zen
wede es mÿkoron Cristus wtanna ÿrna
nak Ezer . keth zaaz hwzon eegÿ eztendób
en : nagÿ eedes halaa adassal . es ennen
maganak . es az zent zerzethnek aÿanla
sawal . el nÿwgoweek wr Istenben .
Bononÿa newó varasban . Azon napon
Azon varasbelÿ pÿspeknek almaban . eel
lyen yelenet leen ew rola .. Lattÿa vala
haat az menÿorzaag meg nÿlt . es keth
laÿterÿaak vannak ez feldról ffel tam
azthwa . eeggÿket tarttÿa Cristus Iesus
Az masodÿkat . Azzonÿwnk zÿz maria . es
az zent angÿalok kÿ ffel meegÿen vala
kÿ alaa ÿew vala raÿtok . Es az laÿterÿa
nak alsso . reezen egÿ zekben <ÿl val> olÿ
mÿnt egÿ frater ÿllne . es lassan lassan
ffel vonÿattateek menÿorzagban es bel
teweek az kapwth . Es meg twdataa az
Iambor pÿspek haat zent Damonkus azon
horaban mwlt kÿwe ez vÿlagbol /
Mas fraternek nagÿ mezze fóldre megh az
onkeppen lataas zerent meeg ÿelenteteek /

{452b}
Imaran lezen emek
ó̗zeth hawÿ bodogh A
zzonnak Innepeero̗l
Wr istenben Es Azzonÿwnk zÿz
mariaban . En zerelmetes atÿamffÿaÿ
Ez maÿ zent Innepnek zent epistolaÿa
es ewangelioma . meg talaltatÿk . ezen
eedes zent Azzonÿwnk zÿleteese ÿnnepe
napÿaan tellÿes magÿarazattÿawal .
mÿkeent papaÿ Bulla tarttÿa . Mÿnek
elette azeert zolnÿ akarnaank ew zenth
meltosaganak tÿztóletes voltarol . keerÿek
zolgaltassok istenÿ malaztot : kÿ ereÿwel
meltokat meeltan ÿrhasswnk es zolhass
wnk ew ÿrgalmassaganak dÿcheeretÿre
Mert nÿlwan lattÿok es twggÿok . hÿtw
nkkel azont vallÿok hogÿ Semÿ ÿoth
Semÿ Idwesseeges . es eerdemes dolgot
nem tehetwnk az ew zent Anÿaÿ segh
ódelmeenel kÿl . kÿ keellemetes volna az
ew zent Iesus zÿlótte zÿneenek elótte
Ez maÿ zent ÿnnepnek meltosaga mellee haromról leezen
tanwsagwnk Azzonÿwnk zÿz marianak
dÿchóseeges newe dÿcheeretÿre . Elsew . ew nagÿ
hatalmassaganak bÿzodalmas voltarol . kÿnek
veeghetetlen fogÿatlansagaat . kÿnek gÿókere es
feÿezetÿ . zarmazwan az hatalmas istentewl
meg ÿsmerween bodoghsagos zent Bernald doctor .
Wgÿ mond rola <zent Ber doctor> . hatal
massaag adatot teeneked o kegÿes zÿz
maria . mÿnd meennÿen . mÿnd feldón
hogÿ vala mÿth akarz . mÿnd azt teheted
vala mÿth keerz' az nÿerween vagÿon
kÿt senkÿ nem tehet azon hatalmad va-
gÿon

{453a}
Wgÿ towabbaa / Azon Zent Bernald
Doctor . Olÿ ÿghen nagÿ hatalmat ad
ot wr isten . Az zeplótelen zÿz marian
-ak . es olÿ mondhatatlan eerdemek
nek keencheewel . beweÿtótte megh .
hogÿ meennÿen feldón mÿndden kwt
feÿeet ew benne helÿhette megh . hog̋
vala mÿ remenseeg . malazt es Id
wesseeg . wr istentewl embórókre zar
mazÿk . az zÿz marianak keze atal
keel kÿ zarmaznÿ . wgÿ mond towa
bbaa . O kegÿes zÿz maria . mÿnden-
ek az te Anÿaÿ malaztossagodnak
tellÿesseegeeból . kazdagsagot veeznek
thwdnÿa ÿllÿk Az zeegen bÿnes-
ek bochanatot . Az ÿgazat malaztot
Az meennÿeÿ zent angyalok vÿgass
agot . Atÿa istennek zent ffÿa testÿ
termeezetót . Es mÿnd az tellÿes zent
haromsaag . dÿchóseegót az az nagÿ
kedwes erwendetesseegót : Mert Az
felsseeges teremtew kózót . es teremtót
allat kózót nagÿob zent zeretet nem
leelettetÿk Cristus Iesus wtaan m
ÿnt Az kegÿes kedwő zeplótelen z
eep zÿz marianak es zent harom
saag wr istennek kózótte . Annak o
kaeert doctoroknak mondasok zerent
Semÿ nagÿ es ÿeles dolgot nem tee
zen . az veeghetetlen Istenÿ meltosaag
az Aldot meennÿeÿ keralne azzonnak
tanacchanaal kÿl : az az . ha vala kÿt
az <...> bÿnbe meg vakwlasaert erek
karhozattra veet . Az zÿz maria ott va
gÿon az tanachban .. Awagÿ ha pur
gatoriomra . awagÿ erek Idwesseegre
Az zÿz maria . mÿnt ez zegheen vÿl
agnak zool zoloÿa . ott vagyon az ta
nachban ; Es ha kÿeert ÿllÿk zola
nÿ ottan zool . ha ÿllÿk kenÿereghenÿ
ottan keez reea .. ha keedeg esedóznÿ
keellendÿk . ÿelessen azokeert kÿk ew
feelsseeges Azzonsaganak . eet zolgal
tanak . ha meg karhozattra vetteth
neenek ees Istenÿ yteelethnek ÿgass
aga zerent . meg masoltattÿa az erek
Sentencÿat . kÿról eellÿen peldaat
olwaswnk / zent lewrÿncz martÿrn-
ak

{453b}
Eeleteeben .. Vala Romabasagh
ban eegÿ bÿro . kÿnek Isthwan vala
newe . kÿ nagÿ sok ÿgassagot hamÿss
an ÿteel vala . adomanÿeert . es Aÿan
deekeert : Annak felette zent lewrÿncz
egÿhazanak harom hazaat . es zenth
Agnes Azzon egÿhazanak eegÿ kerteet
foglalaa el hamÿssan : Tórteneek h
ogÿ hala megh es vÿteteek wr isten
eleÿben : kÿnek karÿaat zent lewrÿ
ncz olÿ ÿghen meg kótózee . hogÿ nag̋
faÿdalmat zewed vala mÿatta . Zent
Agnes Azzon ees . hattal fordwla
reea . es ynghen lathnÿ sem akaraa .
mÿeert bozzwt tett vala ew raÿtok
ez vÿlagon eelteeben : Ottan kÿ adaa
Az ÿgaz byro az Sentenciat mondw
an .. Mÿeert hogÿ A'' maseet el raga
tta .. az ÿgaz ÿteeletót adomanÿon
el arwlta . Az arwltato Iudas
seregheeben vÿtesseek : O mÿeert nem
vala az tanachban Az kegÿes zeep
zÿz maria . byneseknek remeenseege
Azzonnal . nagÿ hamarsaggal oda
ÿwtha . es zent proiectus martÿr
kÿt Az hamÿss kegÿetlen bÿro ew
eeleteeben felette zeretót es tÿztólt vala
le esseenek / Az meennÿeÿ hatalmas
bÿronak elótte hogÿ enghednee ew
nekÿk az zegheen lelket nagÿ ala
zatossaggal kenÿergheenek . Es azt vee
ghezeek hogÿ esmeg az testben adat
neek .. es harmÿnch napÿglan . ÿgaz
penitenciat tartana . es az el veette
keth meg adnaa .. Azth halwan az
kegÿes bÿneseknek zent zÿleÿe nag̋
halaat ada raÿtta . es / meg eelede
kÿ meg holt vala : Es az latas w
tan meg ÿoboÿtaa eeleteet . es ÿdó
be telween bodogwl mwleek kÿwe
kÿból . zerelmes atÿamffÿaÿ megh
ÿsmertetÿk Az edes zÿz marianak
nagÿ hatalmas volta . nagÿ malaztos
volta . Nagÿ kegÿelmes ÿrgalmas
volta : Annak okaert bÿzwan es tell
ÿes zeretettel zolgallÿwnk ew felssee-
gheenek

{454a}
Masod tanwsagwnk leezen azzon
ÿwnk zÿz maria tÿztósseegeeról : hasonlatus
twlaÿdonsaag : Mert mÿeert ez maÿ zent
Innep eredet zerent veen kereztsseegót az
hoonak chodalatus twlaÿdonsagarol . ÿdó
zerent termeezethnek forgasa ellen . Azon
keepen ÿsmerhettÿók . hogÿ mÿnden ne
mew dolgaÿban chodalatossaa teewee
wr isten az ew zent zÿleyeet : kóz termee
zethnek tórweenÿeenek ellene . wgÿ h
ogÿ nÿlwan mondhattyok ew rola .. az
ÿgheeket kÿket megh ÿrth zent Iob pa
triarka kónÿweenek harmÿncz heeted re
zeeben : wr isten nagÿ veelhetetlen dol
gokat teen : kÿ paranchol az honak hogÿ
lee zallÿon az feldre : Az honak twlaÿd
onsagan magÿarazÿaak zent ÿrasbelÿ d
octorok Azzonywnk zÿz mariat . hason
latossaag zerent . Mert hogÿ mÿwel z
ent leelek wr . isten . nagÿob aÿo''tatossa
gra ÿndoÿthatnaa a'' mÿ zyw̋nket : az
ew zeep zeretew lakodalmanak . ÿsmere
tÿre zerelmeere es tÿztóletÿre . Neha zēt
proffetaknak es patriarchaknak zaÿok
atal . hasonlÿa ewtet . hohoz . mÿnt kÿr
ól mastan zownk . Iob xxxvij . Neha
naphoz holdhoz es Cÿllagokhoz . Cant̄ vj
mondwan : kÿchoda el kÿ ffel tamad
valaztot . mÿnt az feenes nap .. zeep mÿnt
az vylagos hold : es zÿkrazo mÿnt az eghÿ
Cÿllagok . Neha ez feldÿ allatokhoz . Ecc̄ .
xxiiij . mÿnt az Lÿbanū belÿ . Cedrus pal
ma . es Cripressus zeep draga faakhoz .
mondwan az zÿz marianak zemelÿeeben . ollÿan . <az> vagÿok .
mÿnt az
libanomba ffel magaztatot cedrus ffa .
Es mÿnt az zeep Cÿpressus syon hegÿeen
Neha kódhóz es haÿnalhoz . Ec̄c . xxxij
kÿkból mÿnd . dÿcheertetÿk az eedes azzo
nÿwnk zÿz maria . mÿnt mÿnden terem
tót allatoknak kegÿelmes keralne azzonÿa
De mÿeert Ez maÿ napon . eztendón
keed ÿllÿ Anÿa zent egÿhaaz . ez maÿ zēt
Innepót . ez maÿ napon tórteent choda tee
telnek okaeert . Azzonÿwnk zÿz marian
ak tÿztóssegheere Azeert ees ez harom
dolgokbol tÿztóltetyk : eegÿeb meltosagus
zentsseeghÿ kózót . Elsew mondatÿk chodala
tus ffel magaztalaas . mÿnt hallook

{454b}
Az felw̋l meg mondot ÿgheekben : wr
isten nagÿ chodalatus dolgokat teezen . kÿ .
paranchol az honak .. Zerelmes atÿam
ffÿaÿ . ha tellÿes zÿw̋nk zerent . megh
tekeenttÿek kezdettw̋l foghwa .. weegheze
tÿglen .. mÿnemew nagÿ choda dolgok
at tett . az eedes zÿz mariawal . es mÿ
keeppen mÿnden teremtót allatoknak fe
lette ffel magaztatta . meennÿen feldón
nem gÿóz emberÿ elme raÿtta eelegghet
chodalkoznÿ . kÿról wgÿ rola az nagÿ
Origenes doctor . magÿarazwan az zent . Luc .
ewangeliomot wgÿ . O nagÿ cho
dalattra melto istenÿ malazt . O kÿ
ÿelenthetetlen eedesseeg : O mondhatat
lan . zenthseeg : ÿme . azon az Anÿa
Azon az zÿz ees : Ennen maga . zÿle .
es zÿz lean ees . Wgÿan azon kÿ istent
es embórt zÿlt : kÿ hallot vala ha eel
lÿen dolgot : kÿ volt vala mÿkoron
zÿz es zÿlew : zeplótelen anÿa . es meg
tórhetetlen . Az nagÿ istennek eeggÿet
len egÿ zent fÿanak mÿ wrwnk Ie
sus Cristusnak zent Annÿa : kÿ menÿ
ben vagÿon istenseege zerent ew zent
Attÿanak kebeleeben .. Es feldón test
zerent Ew zÿz annÿanak kebeleeben
Menÿben Isten atÿatwl . anÿanaal
kÿl zÿlettetót . Es feldón zÿz Anÿatwl . a
tÿanaal kÿl fogattatot .. yme azert<l>zerelm
es atÿamffÿaÿ . mÿnemew nagÿ dol
gokat . teen wr isten az zÿz mariawal
kÿból mÿnd meenÿben . mÿnd feldón
erekkewl erekkee dÿcheeretes es tÿztó
letes . Masodbol dÿcheertetÿk . az ho
nak hasonlatossagabol : Elezer / mert m
ÿkeeppen az ho zeep feÿeersseeges . mÿn
den allatok kózót : Azonkeppen az edes Isten
zÿlew Azzonÿwnk marianak . zeplótel
en tÿzta zÿzesseege felw̋l mÿnden . C
ristus ffÿanak wtanna . kÿról wg̋
mond zent Anselmus doctor : Az zÿz
maria olÿ tÿztassaggal feenlÿk kÿneel
nagÿob meenÿnek alatta nem talalta
tÿk : Azeert erw̋llÿenek kÿk zÿzessee
gót tarthnak . mert az zÿz marianak m
eeltan dÿcheerhetÿk . Masod twlaÿ
donsaga az honak hog̋ felette hÿdegsee
ges .

{455a}
Azonkeppen az eedes Zÿz Anÿa maria
mÿndenestw̋l foghwa . mÿnden gonoz gh
eerÿedetesseegnek ÿndwlattÿatẃl : kÿr
ól ennen maga zent leelek wr isten
bÿzonsagot teezen In Can̄t . []
Tota pulcra es amica mea et macula
nō est inte . mÿndenestewl foghwa tÿz
ta zeep vagÿ . en zeretóm . es semÿ zep
ló teebenned nÿnchen / Harmadzor az
honak twlaÿdonsaga . hogÿ kÿnnÿen
olwado : kÿn ertetÿk az zÿz marianak
nagÿ zerelmetes volta .. mert mÿndenes
tewl foghwa . bel volt olwadwan az
ew zentsseeges zÿwe lelke es elmee
ÿe . az nagÿ istennek zerelmeeben .
kÿról wgÿ mond zent leelek In Can̄t
az zÿz marianak zemelÿeeben . Az en
lelkóm olwada . az en zeretómnek
zawa halwan .. Negÿed twlaÿdonsa
ga az honak . hogÿ az eghen zÿletÿk es
lassan lassan apro darabon keed zaal alaa .
kÿn ertetÿk . Az eedes Azzonÿwnk zÿz
marianak leelek zerent meēnÿekben
valo nÿaÿassaga es lakodalma . Es
test zerent<.h> ez feldón vala . kÿsdedseege es alaza
tossaga .. kÿról ennen maga bÿzonsa
got teezen az . Magnificatban . ÿme azert
meltan meltoztataa magaat meg ÿel
entenÿ ez maÿ zent napon . Az honak
lee eseesseen : kÿlemb kÿlemb twlaÿdon
saghnak okaeert : Wgÿ rola zent Ber .
doctor . O felette kegÿes . O nagÿ chodala
tus zÿz maria : teegódet mÿkoron new
eznek ottan gÿoÿtaz . mÿkoron gondol
nak . ottan eedesseegót atz . teegód zeretók
nek . mÿkoron hÿwnak seghódelemre
ottan ÿelen vagÿ . meg halgatwan ..
Hogÿ azert mÿnket ees kÿnnÿ
ebben meg halgasson . lasson es megh se
geeÿchen es . tyztólendew feelseege : lassok
meg . mÿkeppen leen eredetÿ . ez maÿ zent
ÿnnepnek tyztóletes volta : kÿ leezen .
Harmad tanwsaag mÿ leelkew
nknek Idwessegeere . Az ÿdóben mÿ
koron ÿrnanak . Wr zÿletetynek wtan
na .
Es Romaÿ zent zekót . Liberius wr papa bÿr
wan . Vala egÿ ÿeles patricius nemból
valo dws . kÿnek Ianos vala newe . kÿ
nek azzon felesseege meg ollÿan isten
feelew vala .: ez vÿlaghÿ kazdagsagban be

{455b}
Wósók De mÿkoron magzattÿok nem vona
es az sok ÿozagot nem vona . holtok wtan
kÿnek hadnÿ . Egÿmas tanacchawal . hag
ÿaak az zÿz marianak . mÿnd ennen ma
gokat . mÿnd hozaÿok tartozando ÿoza
gokat . hogÿ vala howa akarnaa teetethnÿ
ew kegÿelmes Azzonsaga . oda leennee
Azth lathwan az eedes zÿz maria . az ew
gÿorssassagus ÿrgalmassaganak haÿlasab
ol . nem mwlattÿa el . az ew aÿo''tatus
zolgaÿnak kÿwanatus kenÿergheesóketh
sokaÿgh varattathnÿ . De mÿwel hogÿ
mÿndenek latasokra hallasokra : es ew zēt
Azzonÿ meeltosaganak erek emlekózetÿre
nagÿob choda leenne . ÿme Az nagÿ hew
hoban . mÿkoron mÿnden fÿw zalak meeg
gÿókerekból ees kÿ aznak . nagÿ bwznak m
ÿatta : Azon zent Iacab hawanak ewtód
napÿaan eellÿen . chodalatus peldazattal
kÿ termeezethnek felette vagÿon : ew nagÿ
hatalmassagaat . nagÿ hÿdegh honak essesse
wel akara meg mwtathnÿ .. Azon eeÿel
almaban meg ÿeleneek . Azzonÿwnk zÿz
maria . wr papanak . mondwan : Az te
teetemeenÿdnek zandekozasa . es vÿgÿazasa
kÿwel felette keellettetteel . az wr istennek
ez maÿ <d> napon : teeghódet dÿcheeretósnek
valnak leennÿ : Mert kÿt ennek elótte sen
kÿ nem tót az en newemnek emlekózetÿre
te mÿattad kel bel tellÿesódnÿ : hogÿ mÿn
denek<nek> . Idwessegheenek oka leegÿ : Vala
kÿk enghómet aÿo''tatus zÿwel akarnak kó-
wethnÿ . De hogÿ ez mastanÿ ÿelenetb
en ne ketólkóggÿeel . ÿme nÿlwan valo
choda teetellel akarom meg eróssóÿtenÿ
hogÿ chak azon helt . holgÿ az en newembe
egÿhazat parancholok . rakathnod . megh
hÿmtettem chodalatus honak le essesseewel
kÿ<.> ÿegzÿ az en tÿztassagomnak zeplótelense
gheet .. es vÿgaztalo zent leeleknek malaz-
ttÿaat : Leezen kedeeg tarsod Ianos pa
tricius segheedseegewl kÿ reeggel hollal
hozÿaad ÿew : es az te parancholatÿdnak
mÿndenben enghódelmes leezen .. kÿwel es
mÿnd az <e>egheez egÿhazÿ neepekkel ffel kelʼʼ
es meenÿ Az heegÿre kÿ Superagiusnak
mondatÿk es oth . mÿkeppen meg vagÿon
ÿeǵóztethween . az en newembe egÿhazat

{456a}
Rakass . Wr papa mÿkoron azon chodal-
kozneek . megh kerdee kÿ vona . felele En va
gÿok istennek zÿleÿe Az zÿz maria . es ottan
el enÿezeek elóle . Azonkeppen . Azon . eeÿ
-el ÿeleneek meg . az . Dws Ianos palogar-
nak ees : mondwan . Az te aÿo''tatossago
dat kÿwel enghemet otalmwl valazto
ttaal magadnak . meg tekeentóttem . es az te
ÿozagodnak ÿewendó erekseegót akarttam
zereznÿ . hogÿ ha ennekem hazat zerzendez
ez feldón . En teeneked . mÿnd erek hazath
es erek keenchót zerzók meennÿeknek orz
agaban .. Meenÿ el azeert ÿghen reeggel
Liberius wr papahoz . es az ew tanaccha zerent
ÿar'' . Mikoron ew ees meg kertte vona kÿ
meg ÿelente hogÿ Istennek zent zÿleÿe vo
-lna es el enÿezeek . Es ffel kelween ew
azzon feleseewel nagÿ halaa adasban es
istenÿ dÿcheeretben mwlataak kÿ az eeÿ
eth . Azonnal azeert mÿnt meg verradot
volna . Wr papahoz meene hogÿ megh
ÿelenche . ez eellyen latast / De mÿeert wr
papa ees twdna ez dolgot . elezer kezdee
el az bezeedót mondwan . En zerelmes
Atÿamffÿa Bÿzonÿawal kel mÿnekewnk
adnwnk az wr istennek . mert mÿkoron
meeltatlanok vonank . Az zÿz marianak
ÿeles zolgalattÿara valaztattwnk : hogÿ
ezenkeppen bezeelleneenek . ÿme . Az varas
belÿ sok neepek termeenek . az wr papan
ak palotaÿa elót zórgethween : mert ÿm
aran hÿre lett vala az nagÿ choda teet
elnek : Ottan kÿ meenwen hozÿaÿok . elól
vewee az bezeednek kezdeeseet es monda
Felette nagÿ eremben kel mÿnekewnk le
nnewnk wr istenben zerelmes atÿamffÿ
aÿ . mert ez ÿeles varasth kerezttÿenseeg
nek feÿezetÿt ez maÿ napon nagÿ choda
teetellel akartta meg eekósóÿtenÿ : mÿko
ron mÿnd reend zerent meg bezeellette vo
na az latasokat . Nagÿ halaat adanak
raÿtta wr istennek es Az kegÿes zÿz ma
rianak . Es nagÿ processiowal ottan kÿwe
meneenek ez felw̋l meg mondot Super
agius heegÿre . Es azonkeppen talalaak m
ÿnt meg vala mondathwan . Mÿkoron
nagÿ lelkÿ eremmel . es Istenÿ feelelemmel
Elezer wr papa Asnÿ kezdette vona . az fon-
damentomot . ÿme az yelen valo chodara
nagÿob choda . adateek .. mert mÿndden
mwkanaal kÿl ottan mÿnd kórós kórewl

{456b}
Az feld keth felee valwan . meg nÿlatkoz<tee>
tateek az fondamentom . mÿnt ha w
gÿan kezzel . meg astaak volna : Azt lath
wan az kóz neep : nagÿ dÿcheeretót teen
ek wr istennek es az ew zent Annÿan-
ak . es nagÿ eremmel haza meneenek
Annak wtanna wr papa . es Ianos
wr . mÿnt hamarab lehete nagÿ zeep
eegÿhazat rakatnak . Es wr papa .
meg zentólee . kÿben zent ereklÿeketh
ees helhóte thwdnÿa ÿllÿk . Az ÿaz-
olbol es zeenabol kÿn wr iesus zÿleteek
Azzonÿwnk marianak fatÿolabol es
ÿngheeból . zent <Ay> Mattÿas apostoln
ak feÿeeth . Az nagÿ oltarban helheth
ween : Nagÿ zamtalan sok bwlchwal
eegÿetembe : hol oth eeÿel es nappal
Dÿcheertetÿk . Az kegÿelmes wr isten .
Es Azzonÿwnk zeplótelen zÿz maria .
kÿert az ew Aÿo''tatus zolgaÿnak mÿ
keent meg ÿgeerte vala . erek hazat
haÿlokot es Bodogsagos lakodalmat
zerzee mennÿeknek orzagaban . kÿt mÿ
nekw̋nk ees aggÿon Atÿa fÿw zent
lelek . es az kegÿes zÿz Anÿa maria
erekkewl erekkee Amen .
Wr zyne valtozatt
ÿanak Innepeero̗l .
Ez maÿ zent Innepnek Epistolayaat ÿrtta
meg Bodogssagus Zent peter Apostol . ma
sod leweleenek elssew rezeeben : Meelÿ
ÿgheeknek elótte . aÿanlÿa ennen ma-
gaat . seghedelemre lennÿ az hÿw kereztt
ÿeneknek . meeg holta wtan ees . mondw
an : zerelmes atÿamffÿaÿ ÿgaznak gondol
tam leennÿe hogÿ mÿg eelegh ez hamar
tóretendew testhnek haÿlokaban . ÿnchelek
tÿteketh : Almassagbol ffel tamaztanÿ .
Nagÿobban kedeeg annaal ees . mÿnewel
kózelben latom az en nÿwgodalomnak
ÿdeÿt el ÿewnÿ . kÿt meg ees ÿelentóth
ennekem az en wram Iesus Cristus . Azert
gondot vÿselyok rola . hogÿ gÿakorlatossag
gal meg emlekózÿem tÿrolatok meeg en

{457a}
Epistola -
[A]Tÿamffÿaÿ . Nem h
-amÿs bezeedó̗keth
kewethween : twd-
astokra attok tÿ-
-nektók mÿ wrw-
-nk Iesus Cristusnak
ÿozagaat es ÿsmeretÿt : De nÿl
wan valo latoÿ voltwnk az n
agÿ meltosaghnak Mert wr
Iesus tÿztóssegót es dÿchóseegót
veween atÿa wr istentewl : eell
ÿen nemew zozat zalwan ew
hozÿaa . az nagÿssagos dÿchew
seegtewl . Ez az en zeretew ffÿ
-am : kÿben ennekem keellettem
ewtet halgassatok . Es ez zoza
tot mÿ nÿlwan hallottok me
nÿból le zallanÿ . mykoron vol-
nank ew vele az zent heegÿen
kÿról ees vagÿon proffetanak
eróss bÿzon mondasa . kÿre ÿol
teezÿtók <ha> rea halgathwan
oly mÿnt vylagosoÿto zóweth
neknek / homalÿos helyen .
mÿglen az nap <ffel tamaggÿ>
megh vÿlagoswllyon . es az
haynal Cÿllagh ffel tamagg
ÿon tÿ zÿwetekben . De azth
ees ÿelessen ezetekben veween
hogÿ mÿndden ÿewendew m
ondasnak ÿrasa ew twlaÿdon
magÿarazattÿa zerent . nem le
zen Mert nem emberÿ akara
th zerent zolaltatÿk valamÿk
oron az yewendew mondaas
De zent leeleknek ÿhleseebó̗l
zoltanak az wr istennek zent
embórÿ . Deo gratias

{457b}

[[]]

{458a}
Ewangeliom .
Ez may zent ewangeliomot ÿrtaak meg
az zent Ewangelistaak . Zent Mathe kenÿwe
nek tÿzen heted rezeeben / Zent lucach kÿ
lenczed rezeeben .. Zent Mark ees kÿlencz
ed reezeeben .. Meelÿ zent ewangeliomn
ak elette emlekóznek : rola mÿkeeppen Cristus
predicalwan . ÿntÿ vala ewket mondwan
ha kÿ en wtannam akar ÿewnÿ tagaggÿa
meg ennen magaat : es vegÿe ffel kerezteet
napon keed es kówessón engómet . <Zenth m
athe meg wg̋ mond> / mert mÿt haznaal
embernek ez vÿlagot kówethnÿ . De ha meeg
mÿnd ez vÿlagot maganak nÿerhetnee ees
ha az ew leelkeenek karhot vele / ha kedeeg
az ew leelkeet el veztendÿ . semÿwel megh
nem valthattÿa / monda annak wtanna
Embernek ew ffya . ÿewedew . thwdnÿa
ÿllÿk ez vÿlagot meg ÿteelnÿ . ew attÿan
ak dÿchósegheeben . mÿnd ew angÿalÿwal
es akoron . meg fÿzet kÿnek mÿnd az ew m
ÿwelkódetÿ zerent : Bÿzon mondom tÿnek
tek . vannak ollÿak ez kórw̋l allok kózzól
hogÿ halalt nem kostolnak : mig nem lattÿaak
embernek ffÿaat ÿewnÿ . ew orzagaban .
Ennek wtanna .. kewethkózÿk az zent ew
angeliom . kÿnek leen eredetÿ az ÿdóben m
ÿkoron Wr Iesus Cristus vona harmÿncz
keth eztendós . emberseege zerent . zent ÿwan
hawanak wtolso napÿaan . awagÿ kózel . kÿn
ek bótew zerent valo magÿarsaghÿ ezenkeep
pen vannak .
[A]Z ÿdó̗ben fel vewee
iesus . Petert Iacab
-ot es Ianost ew a
-ttÿaffÿaat . es vÿw-
ee ewket egy mag
ass heegÿre magok
-nak es el valtoztataa ennenmag
aat ew elóttók es meg feenósódeek
ew orczaÿa mÿnt az nap . ew rwh
aya kedeeg ollÿan leen mÿnt az fe
ÿeer ho .. Es ÿme ÿelóneenek ewne
kÿk . Moÿses es ÿllÿes ew vele zol
-wan Felelween azert Peter monda
Iesusnak : Wram ÿo mÿnekewnk
ett lakoznwnk . ha akarod zerezÿew
nk harom haylokokat . teenekód eeg

{458b}
-gÿet Mast moÿsesnek es harma
dot ÿllÿesnek . mÿkoron meegh
ezóket mondanaa . ÿme feenes
kód bel homalÿozaa ewket . es ÿme
zozat leen az kódból mondwan . Ez
az en zeretew ffÿam . kÿben enn
ekóm ÿol keellettem . ewtet halg
assatok : Es azt halwan a'' tanoÿ
thwanÿok le hwllanak ew orcz
aÿokra . es felette meg ÿedeenek
Es hozÿaÿok ÿarwlwan Iesus ÿ
lletee ewket es monda ewnekik
Kellÿetók ffe<e>l ne akarÿatok feel-
nÿ . Fel emelween azert ew zeme
ket senkÿt nem latanak hanem
chak iesust . Es le zalwan az he-
egÿról . Paranchola ewnekÿk iesus
mondwan . Senkÿnek ne mongÿ
atok . ez latast . myg nem embern
ek ew ffÿa ffel tamad hallottaÿbol .
Wr istenben zerelmes Atÿamffÿaÿ . bÿzo
nÿawal ha meg gondollÿok es tekeentt-
ÿek . Ez maÿ zent ÿnnepnek meltosagus
voltaat . nagÿ Aÿo''tatussaggal ÿndwltatwnk
ewtet zolgalnÿ es tÿztólnÿ . Ez harom ÿe
les okaeert Elezer .. Ez maÿ chodalatus do
lognak nagy voltaert :. mert ÿme hallÿok
az zent ewangeliombol . hogÿ Cristus Iesus
wrwnknak : nagÿ istenseege meg ÿelen
tetót ez fóldón . kÿnek bÿzonsagara . m
ÿnd az egheez zent haromsaag alaa latta-
tot ÿewnÿ . thwdnÿa ÿllÿk . atÿanak ze
meelÿe . zozatban .. ffÿwnak : <halando> dÿ
chów̋lt testben : es az vÿgaztalo zent lee
lek . feenes kódben . kÿnek mÿatta zent
haromsagnak hÿtÿ felette meg bÿzonw̋lta
teek . Masodzor . az ÿewendew dÿchósee
ges eelethnek . remeensegheert : kÿt Cristus
Iesus mÿnekewnk meg mwtata . az ew
meg dÿchówlt halando testeenek . feness
eegheben / hogÿ a'' mÿ testewnk ees megh
dÿchówl . Az ÿewendew ffel tamadasban .
zent paal apostolnak monda . zerent Ad ph iij
harmadzor ez maÿ zent napra enghedót
bwlchwnak haznalattÿaert . kÿt kalixtus
papa . Bullazot vala kÿ vechernÿen . Misen
veternÿen ÿelen leend : zaaz napÿ Bwlchwt

{459a}
Enghedót : Az teb horakra Negÿwen napot
Wr Iesus Cristus wrwnknak . ez maÿ n
apon valo dÿchóseeges meltosagus ÿelene
tÿról meg emlekózween . Harom Idwessee
ges tanwsagwnk leezen . Elsew az ew fe
enesseeges Dÿchóseeges voltarol .. kÿról wg̋
mond Lwdolffus newó doctor . hogÿ . wr
Iesus ez maÿ zyne valtozasaban . ÿelente
meg az ÿewendew ffel tamadasnak dÿ
chóseeges voltaat : kÿben . mÿnd . az mÿ eedes
wrwnk teremtenk . es meg valtonk . mÿnd
az ew zenthÿ feenlók leeznek . mÿnt az tÿ
zta nap .. Math . xiij . kynek bÿzonsagara
harom tanokat valaztta ew vele . petert
Iacabot es Ianosth : Annak ÿeg̋zeseere
hogÿ vala kÿk : zent haromsagnak hÿtÿ
ben meg maradnanak . meltook leennee
nek . ffel vÿtethnÿ : zent haronsagnak zÿ
nról zÿnre valo latasaara : hogÿ kedeegh
Az tabornak magass hegÿeere vÿtte legÿen
ffel ew zent tanoÿthwanÿt . kÿ neeǵ meel
fóldón vagÿon Nazareth varasahoz . nap ke
lettre / hol ott mÿkoron ÿmadnaa ew zent
attÿaat . eegÿetembe . mÿnd zent zÿweewel
leelkeewel . testee ees el valtozeek : wgÿ
mÿnt az istenseegben be meróÿteteek . Az
ollÿan kÿw̋l valo dÿchoseegót kedeeg . ÿe
lentee meg : Az zent hÿthnek es remeens
eeghnek eróssegheerth . hogÿ kethseegnel k
ÿl meg ÿsmerneek . mert ew volna . Az
veeghetetlen . halhatatlan es mÿnden wr
isten meenÿnek es feldnek bÿzon teremte
ÿe . kÿt ne keresneenk ez felden : De magass
meennÿez bodogssagnak heegÿeen . kÿról
wgÿ mond zent Ber . doctor : Az Cristus
Iesus Az okaert valtoztataa el zÿneet az m
agas heegÿen . hogÿ Ez vÿlagon lakozoo zee
gheen bÿnes embórók . az nagÿ heegÿre az
az . meennÿeÿ bodoghsagnak dÿchóseegere
vagÿodnanak / Es ne maradnanak megh
ezen vÿlaghÿ malaztossagon .. mÿnt zenth
paal apostol mong̋a . Ad Ebre xij
Mert nÿnchen eett meeg maradando vara
swnk : Akar akarÿok . Akar ne kÿ kel men
newnk belóle . Ha kÿ kerdenee . kÿ mehet
oda . Reea felel zent Dauid psᵒ . xxiij .
Artatlan kezw̋ek . az az kÿk ÿot mÿwelkó
dnek .. Tÿzta zÿw̋ek . az az . kewansagok
at nem meróÿthween ez vÿlaghÿakban . de
az wr istenben . Es nem foghwan hamÿs
tanosagot ew fele barattÿa ellen : az az
eegÿebeket meg nem chal . De mÿndenben
ÿgazan eel ; Annak wtanna bel feÿezÿ

{459b}
Mondwan : Ez eellÿen aldatÿk meg wr
istentewl . es yrgalmassagot eerdeml . az ew
Idwózóÿteÿeetw̋l // De mÿeert halando em
berek nehezen emelÿk ffel ew feÿóket . es ew
elmeeÿóket az meennÿeÿeknek ÿsmeretÿre
Es kÿwansagara : Mert a'' mÿt ember nem
latot / nem kÿwanhattÿa ees termeezet zerent .
Annak okaert . Az mÿ kegÿes kegÿelmes Id
wezeÿtenk . meg akaraa velewnk magaat
ÿsmertethnÿ . mÿndden mÿ volta zerent . meg
mwtathwan : ew zent isten meltosaganak
nÿlwan valo zemeelÿeet : hogÿ anneewal
ÿnkab ffel gherÿeztenee A mÿ zÿwnkketh
lelkewnketh ew zent zeretetÿre . es az ÿew
endew dÿchóseegnek kewansagara : kÿth
mÿkoron zent peter meg cÿpót vona . mon
da . Wram . ÿghen ÿo leezen mÿnekew
nk eet lakoznewnk : nem erthween mÿth zol
na .. O zerelmes atÿamffÿaÿ ha ollÿan ÿghen
meg eleegódót vala zent peter az kewes
latasbol : gondolhattÿatok ees mÿnemew
eedesseeges tellÿesseeg adatÿk az mas vÿla
gon . mÿkoron zÿnról zÿnre kezdÿk lathnÿ az
yo hÿw lelkók .. Oh meel nagÿ dÿchóseegót
vezt el az . nÿawalÿas bodogtalan bÿnes
kÿ ett semÿt nem gondol vele .. hog̋ mÿ
keeppen meg leeelhethnee /
Wgÿ mond towabbaa az zent ewangeliom
meg ÿelen[ee]enek ewnekÿk Moÿses es ÿllÿes
kÿk kózzól eggÿk . lÿmbosban vala . A'' masod
ÿk feldÿ paradÿchomba . Annak okaerth
kerdees tamadhat . mÿ oka leen hogÿ ewk az
ÿdóben oda ÿeweenek . es mÿkeppen . Reea
felelnek zent ÿrasbelÿ doctorok veegkeeppen
hogÿ Moÿses es ÿllÿes nem rewleeskeeppen
De byzon testekben lettek vona ott az ÿdóben
Moÿses ffel tamadwan . ÿllÿes kÿ hozatwan
wr istennek akarattÿa zerent . kÿ ellen sen
kÿnek nem ÿllÿk zolnÿ : hogÿ kedeeg ÿellen
chak ez keth proffetanak zÿkseeg volt oda
ÿewnÿ bÿzonsagra : mert ÿelesben az ooh
tórweenben . es annak wtanna . az proffetak
atal : meg volt ÿgheertethween . es hÿrdet
tethween az bÿzon messias . wr Iesus cristus
Hogÿ kedeeg . eeggÿk hallottaÿbol ffel tamazta
tot . masodÿk eelween hozattatot : kÿk kózót
Wr iesus Cristus kózebben alwan : meg by
zonoÿthanaa . hogÿ ew volna mÿnd holtak
nak .. mÿnd eelóknek wra istene . es terem
teÿe Annak felette . mÿnd az ooh tórweenn
ek . mÿnd ẃÿ tórweennek zórzóÿe es pa
rancholoÿa . O zerelmes atÿamffÿaÿ

{460a}
Gondolhattÿatok ee mÿnemew nagÿ erwendetessee
gót lótt leegÿen . Az zent proffetaknak es
az zent Apostoloknak . wrwnk Iesuss Crist
ussal leween mÿndden ÿsmerethseegh
zerent . Az bodogssagus istenÿ latasban
Es mÿnemew nagÿ halakat attak . Az
edes atÿa wr isten zent ffÿanak . hogÿ ew
velók ÿrgalmassagot meeltoztatot vona
tennÿ . Azonkózben ees zolwan bezeelw
een egÿ massal . emberÿ nemnek megh
valtssagarol / kÿból tanwsaag adatÿk
hogÿ azonkeppen Az ÿewendew ffel tama
dasnak ÿdeÿn ees mÿndden zÿlek ew
magzattÿokat . es az magzatok ew zÿleÿó
keth . barat barattÿaat . tarss tarssaat nÿl
wan meg ÿsmerÿ . es Azon anneewal
nagÿob eremek leezen . hogÿ az erek ve
zedelemtewl meg zabadwltanak : kÿk
kedeeg az karhozatnak wtan egÿ mast m
eg ÿsmerÿk Anneewal nagÿob keserw̋
seegók leezen / lathwan hogÿ az erek bo
dogsagbol kÿ zakattanak : Ha kÿ kerdenee
mÿból ÿndwltateek zent peter . Cristusnak
azt mondanÿ nagÿ batorssaggal . Wram
ha akarod zerezyewnk eeth harom haÿ
lokokat : meelÿ bezeedók eztelenók ees
valanaak . zent doctorok reea felelween
elsew oka leen . zent leeleknek ÿndwl
attÿa zent peterben : hogÿ mÿnekewnk ta
nwsaag adathneek belóle . Mert . mÿeert
zent haromsaag wr isten az ew zent zÿ
neere zemeelÿere teremtótte az embert
Azonkeppen harom reend belÿ haÿlokokat
zórózne ewnekÿ ennen magaban . hogÿ
mÿkoron hozÿaa ÿewne Io . [] nala la
kodalmat tehetne : thwdnÿa ÿllÿk Atÿa
wr isten . Embernek elmeeÿeben . ffÿw wr
isten embernek . ertelmeeben : zent leelek
wr isten embernek : Akarattÿaban : Ezek
az nemes Cellaak embernek leelkeeben
Annak okaert ees harom reezben vagÿon
embernek ew feÿe . kÿról wgÿ zent mond
zent Ber : doctor . zent haromsaag wr isten
lakozwan embernek leelkeeben . istenessee
teezÿ ewtet . es bodoggaa .. Atÿa wr isten
elmeÿeet bel tellÿeseÿthween . ÿo elmeelkó
deesekkel : es ÿgÿekózettel . ffyw wr isten
ew ertelmeet . bólchesseeggel . es tÿzta istenÿ
ÿsmerettel . zent leelek . Akarattÿaat kÿ
zÿweeben vagÿon . istenÿ bwzgo zeretettel
ÿme zerelmes atÿamffÿaÿ mÿnemew ha
zaÿ vannak zent haromsagnak <..> emberb
en : es mÿkeppen lakozÿk az ew hÿweÿwel
Masod . okaert mondaa zent peter az felw̋l

{460b}
Meg mondot bezeedót . Hogÿ lathwan
az ew eedes zerelmes mestereenek . nagÿ
dÿchóseeges voltaat . lakozhatneek ew
vele es zolgalhatna ewnekÿ . az nagÿ
bodogsagus latasban :. De mÿert nem
ÿsmerween wr istennek tÿtkos tanachaat
Nem twggÿa vala mÿt zolna . veegezet
zerent Az okaert ees . Idwózeÿtenk iesꝰ
Semÿt nem felele ewnekÿ : kÿben ta
nwsagot adwan . hogÿ mÿkoron . vala
mÿt twdatlansaggal keerw̋nk wr isten
tewl . nem keellemetes leween mÿ id
wessegewnkre / wr isten kedeeg ÿol twd
wan lathwan . Nem felel . mÿnekew-
nk . az az . nem halgat meg . es nem aggÿa
ha mÿt kedeeg nÿlwan Idwesseegewnkre
valot keerw̋nk . meg halgat es aggÿa
bel tellÿesóÿthween ew zent ÿrgalmas
saga zerent .
Masod tanwsagwnk leezen ez
nagÿ zent ÿnnepnek dÿchóseeges voltabol
Mÿ okaert mondasseek Cristus Iesus
Istennek twlaÿdon ffÿanak : Nam wgÿ
mond zent Ianos . j . Ioh . j . et ij . sensus
contiunatur . elsew leweleenek / elsew es m
-asod rezeeben : hogÿ vala kÿ wr istennek
malazttÿaban lakozÿk . istennek ffÿanak
mondatÿk / Wgÿ mond azeert rola . Atÿ
amffÿaÿ . twggÿatok hogÿ mÿnekw̋nk
tarssassawnk vagÿon <ew vele az az>
Cristus Iesuss<a>ban . kÿt tÿnektek ees hÿrde
tewnk hogÿ <tÿnektek> mÿ velw̋nk eeg̋
tarssassagban leegÿetek . Atÿaban es
ew ffyaban Iesusban .. Es ha azon vÿla
gossagban ÿarwnk kÿben ew lakozÿk
haat eegÿ tarsolkodasban leezw̋nk ..
Wgÿ towabbaa harmad Capituloma
ban . Atÿamffÿaÿ lassatok ÿol megh
mÿnemew zeretetót adot mÿnekewnk
az mÿ meennÿeÿ zent Atÿank . hogÿ ist
ennek ffÿaÿnak neweztessewnk es le
gÿewnk / Annak okaert ez vÿlag nem
ÿsmer mÿnketh . mert nem ÿsmerÿ istent
ees : Mÿ ÿmaran istennek ffÿaÿ vag
ÿwnk . De meeg ezen halandosaghban
meg nem ÿelentetót mÿnemw̋k lee
zewnk . De hÿzÿók azt nÿlwan . mert
mÿkoron meg ÿelónendÿk : erthween . dÿ
chósegeeben : hasonlatus leezewnk ew
hozÿaa : dÿchóseegh zerent . Mert mÿ

{461a}
-Koron meg latangÿok ew mÿvolta zerent
hasonlattatwnk ew hozÿaa / Es mÿnden
vala kÿben eellÿen remeenseeg leend
meg zentólÿ ennen magaat . mÿkeent ew
ees zent :. Bodogssagus zent dauid psᵒ
[] wgÿ mond . En mondaam mert
istenek vattok ; thwdnÿa ÿllÿk reez zer
ent ; es mÿnd az felsseeghnek fÿaÿ . thwd
nÿa ÿllÿk . newezet zerent es valaztas
zerent : zent Ianos ewangeliomanak el
sew rezeeben : vala meennÿen kedeegh
vóttekók ewtet . adot ewnekÿk hatalm
at istennek ffÿaÿwaa lennÿók .
Mÿnd ennee bÿzonsagokbol . ertetÿk hog̋
nem chak Cristus leegÿen istennek ffÿa
De mÿndden malaztban valo ember .
Reea felelnek erre zent doctor . es el
veegezet keeppen . wgÿ mondnak . hogÿ
Az fÿwsaag kethkeeppen veetetÿk . es erte
tÿk / Elezer zÿletetót / Masodzor kóweteest
Az kówetees esmeg veetetÿk kethkeeppen
Elezer hasonlatossaag zerent : wgÿ mÿnth
Az fÿw hasonlatus az ew attÿahoz ter
meezet zerent : Ezenkeppen soha senkÿ
nem leelettetÿk . olÿ hasonlatus az ew
attÿahoz / mÿnt Cristus Iesus : Masod
zor kebózees zerent . kÿ haromkeeppen leh
et . elezer . teekeelletesb teremtees zerent . m
ÿnt az zent Angÿalok es ÿo neepek /
masodzor . twlaÿdon . Abrazattÿa zerent
valo teremtót allat . mÿnt emberÿ nem /
kyk istennek ffÿaÿnak mondathnak .
harmadzor . ÿollehet Abrazattÿara terem
tót allatok . De nem meg maradando kepp
en . mÿnt az erdegók es . el valt bÿnesek
kÿk sem twlaÿdon . Sem termezetzerent nem
mondathnak istennek ffÿaÿnak . Mÿnt
zent Ianos ÿrÿa . Ioh . viij . Tÿ erdegh a
tÿatwl wattok : es az tÿ atÿatoknak akar
attÿaat akarÿatok be tellÿesóÿtenÿ : Ha
kedeeg Abrahamnak ffÿaÿ vattok . Abrah
amnak dolgaat kówessetók /
Towabbaa Az bÿnes ember ees erdeg ffÿanak
mondatÿk . órókseeghnek kówethseege . zer
ent . zent Amborus doctornak mondasa ze
rent . Mert nem veeznek erekseegót az z-
ent angÿalokkal menÿorzagban . De az er
degókkel pokolban .
Masod keppen veetÿk vala az ffÿwsagh
<z>termeezet zerent valo zÿletees keppen : Ezen
keeppen wr Iesus Cristus . mÿnddenneel
feellÿeb es kÿwaltkeeppen . mondatÿk lennÿ
Atÿa wr istennek ffÿanak . kÿról wgÿ m-
ond

{461b}
Zent Agoston doctor magÿarazwan az zenth
ewangeliomot . Mÿ kÿk halando emberek
vagÿwnk . mondatwnk Isten ffÿaÿnak . ma
laztban . valaztas zerent . Nem termeezet zēnt
Cristus kedeeg : istennek eeggÿetlene termezet
zerent .. Nem malaztbol sem valaztasbol
O azert zerelmes atÿamffÿaÿ . bizonÿawal
nagÿ meltosag adatot embernek . Cristusnak
attÿaffÿanak leennÿ : es eegÿ órókósewnek
mennÿeknek orzagaban . zent palnak monda
sa zerent . Ad Ro viij
Harmad tanwsagwnk leezen ez
maÿ zent Innepnek . meltosagabol : mÿeert
zerelmes attÿamffÿaÿ hallook az zent ewan-
geliombol .. hogÿ nem chak az ew zerelmes
tanoÿthwanÿ ÿelen voltanak Cristus Ies-
ussal . ew zent zÿne valtozasaban . De meeg
zent Moÿses es ÿllÿes proffetak ees ÿe-
lennen voltanak .. Es mÿnd . az Dÿchóseeges
zent haromsaag : pelda wgÿ mÿnd . emberek
kózót zokot tanachot tartanÿ . vala mÿ nagÿ
dologrol .. Azonkeppen eet ees gondolhattÿok
lett lennÿ : Mert bÿzonÿawal nagÿ dolog
vala . emberÿ nemnek Idwózwlnÿ . Nagÿ
dolog vala . Isten ffÿanak halalt zenwednÿ
Nagÿ dolog . vala Istennek . es halando emb
ernek eeggÿee lennÿ : Nagÿ dolog vala az
erek eelethnek meg halnÿ : es az halalnak
meg halnÿ . Awagÿ az halalnak meg eeled
nÿ . Annak okaert . nagÿ ezess tanachosokn
ak . nagÿ bólch wraknak . es hatalmas
feÿedelmeknek keel vala gÿw̋lnÿók . eelly
en nagÿ egÿbe kótelezót dolgoknak megh
feÿteesseere es el ÿgazoÿtasaara . Leen
kedeeg ez nagÿ zeek heel . nagÿ wdwar
Az nagÿ magass thabornak hegÿeen : kÿról
zent dauid emlekózÿk az solthar kenÿben psᵒ []
Tabor es hermon heegÿeÿ . ewrw̋leenek wr
isten az te zent newedben : hol ott az te nag̋
dÿchwseegód meg mwtattateek : hol ott
ees hÿhettÿók hogÿ az mennÿeÿ dÿchew
seeges zent angÿalok ÿelennen voltanak
Az harom zent tanoÿthwanÿok kedeegh . m
ÿndden reend belÿ zentóknek keepókben
thwdnÿa ÿllÿk . Apostoloknak martyrok
nak Confessoroknak . zÿzeknek es tÿzta ee
letót vÿselÿóknek . keepokben : Moÿses
es ÿllÿes meg azonkeppen . ez vÿlaag kez
detÿtewl foghwa . mÿne patriarkaak pro
ffetaak . es istenfeelew ÿo eeletew neepek
voltanak . mÿnd azoknak keepókben . Es ezen
keeppen . mÿ meennÿeÿek es ez vÿlaghÿ
ak

{462a}
Ott az nagÿ tanachban . es dÿchóseeghn
ek ÿelenetÿben ÿelennen voltanak
Practica more Conclusionis
El kezdween azerth az nagÿ tórween tee
-telth . Monda mÿndennek elette atÿa
mÿnden hato wr isten Az ew zent ffÿa
nak . Actus . En zerelmes ffÿam tw
dod ee . azt . hogÿ az nagÿ zent zeretetból
kÿ veeghetetlen mÿ kóztewnk vagÿon b
-ochattalak el en teeghódet az halando
testben : hogÿ emberÿ nemót meg valta
naad . Azert leegÿ keez ÿmaran mÿnde
nekre kÿk ÿrwan vannak te rolad az
proffetaak atal . kezdettewl foghwa .
Responsio felele wr Iesus Cristus : En
meennÿeÿ zent Atÿam . Nem wgÿ mÿnt
en akarom . De mÿnt te . Math xxvj<.> De
maga / panazt tehetók ez vÿlaghÿak ellen
Mert enghem nem hÿznek te ffÿadnak le
nnÿ . es nem veezÿk az en choda teetelÿm
nek bÿzon tanosaghÿt . De erdegheenek alo
ÿttÿaak : es azon kemeensegben maradnak
meg . probacio . Monda ewnekÿ atÿa
wr isten . En zerelmes ffÿam . mÿnd ÿol
latom es ÿol twdom : De ÿaar'' el the Az
zent enghedelmesseegben . Leezen ewnekik
az ew kemeenseegók . es mÿndden magok
menteesek : ennen magok ellen bÿzonsag
-wl . erek karhozattra : Atestacio sanctorum
Ottan elówe allanak zent Moÿses es ÿll
ÿes ÿmadwan . wrwnk Iesusth mondan
ak . secundum . Lwdwlffum . elezer halaat adw
an ewnekÿ az ew ez vÿlagra ÿeweeseeról
O Atÿa wr istennek zeretew zent ffÿa
ÿollehet felette keserw̋lewnk raÿtad . hog̋
meg kel fogatathnod ostoroztathnod . es az
kerezt ffan zernÿw̋ halalt zenwednód . De
mÿeert ÿrgalmas istenewnk vagÿ . emlekóz
ÿel meg mÿ rolwnk az te kegÿes keellem
etesseeghót zerent .. Emlekózÿel megh az te
zerelmes hyweÿdról Abrahamrol . Isaakrol
es Iacobrol . mÿnd ew maradekÿwal : kÿk
nek teemagadra eskw̋ttel . ÿelenched megh
azert mÿnekewnk az te nagÿ ÿrgalmas vol
todat . Responsio : Azt halwan wr Iesus
Cristus . monda . En meennÿeÿ zent atÿaam
Dÿchewÿch meg enghemet : Azon dÿchews
eeghel . kÿt tartok vala . mÿnek elótte ez
vÿlaag lenne . ÿollehet az leelek keez reea
De az testh gÿarlo : ÿme hol vagÿon mÿnde
nre kÿk teeneked keellemetesek : keezen a
ÿanlom ennen magamat Az zerelmes ha
larra . lelkóknek Idwesseghókeert . Azonnal
azert : kÿ ótleteek az istenÿ feenessegh az

{462b}
Ew Zent testeere ees : es zeep vala mÿnt az
fenes nap az zent ewangeliomnak byz
onsaga zerent : Azt lathwan zent . peter .
monda azonnal . mÿnt ÿmaran megh
hallotok . es feenes kód be bamolwan
ewket . Atÿanak zozatta ees meg hallatt
ateek . meenÿ dórghó keeppen .. hogÿ azt
hallottaak vona az zent tanoÿthwanÿok
peter Ianos es Iacab . ottan lee hwlla
nak . arczwl az feldre . Azonkozben zēt
Moÿses zent Bwlchwt veeween el m
eeneenek dolgokra .. ew nagÿ eremet m
ondanak ew attÿok ffÿaÿnak : Zent Ga
briel archangÿal . az meennÿeÿ zent
Angÿaloknak ees kÿk ott nem valan
ak . Es azonkeppen . meennÿekben para
dÿchomban es lÿmbosban . nagÿ erem
vÿgasaag leen ez maÿ zent napon . Az-
onkózben . wr Iesus ÿarwla az ew ta
noÿthwanÿhoz kÿk le hwllottanak va
la : es ÿllethween ewket monda . kell
ÿetek ffel ne akarÿatok feelnÿ . Es m
ÿkoron ffel nyttaak vona zómóket . la
taak haat chak Iesus ennen maganak
vagÿon : Es le zalwan velók az heegÿ
ról . meg parancholaa . hogÿ senkÿnek
ne mondanaak az latast : mÿg ember
nek ew ffÿa ffel nem tamadna hall
ottaÿbol . Es az zent tanoÿthwanÿok
tÿtkon tartaak ennen magokban . mÿg
Az aldot wr Iesus Cristus : meennÿek
zent orzagaban ffel meene ew zenth
Attÿanak eedes ÿoghÿara . kÿt mÿne
kewnk engheggÿen meg lathatnewnk
eet zent malazttÿanak mÿatta . es hol
twnk wtan zÿnról zÿnre . Amen
Zÿz zent lewrÿncz
martylnak Inneperó̗l
Ez maÿ zent Epistolat ÿrtta megh zent
paal apostol . korontalÿoknak ÿrth masod
leweleenek kÿlenczed rezeeben . meel
ÿgheeknek elette wgÿ mond . Gondot
akarwnk vÿselnÿ mÿndden Idwessee
ges valo . ÿorol nem chak . wr istennek
De meegh embereknek ees elóttók : twd
nÿa ÿllÿk / hogÿ dÿcheeretes leegÿen
ÿmaran . ez wtan kówetkózÿk az zent
Epistola
Epistola .

{463a}
[K]ÿ Zÿkón hÿmth
zÿkón ees arath
Es kÿ hÿmth al
domassal . aldo
masbol ees arat .
kÿ mÿnd mÿk
eppen el veegezte
ew zÿweeben : nem zomorwsa
gbol . awagÿ zÿkseegból : Mert
vÿgh kedwel adoot zereth wr is
ten : hatalma vagÿon raÿtta
wr istennek hogÿ mÿnden ma
lazttÿaat meg bewóÿthetÿ tÿ
bennetók . hogÿ mÿndenben el
eegtek leween . beewólkóggÿetek
mÿnden ÿo mÿwelkódetben . m
ÿkeent ÿrwan vagÿon : Ozto
gata : zegheenÿeknek ada . kÿ
nek ÿgassaga meg marad mÿ
nd ewrókkewl erekkee : kÿ ked
-eeglen magot zolgaltat az ve
tó̗nek es kÿnÿeret aad eeleder
-re . meg ees sokasoÿttÿa az tÿ
el vetew magtokat . meg ees b
ewóÿtÿ az tÿ ÿgassagtoknak g
-ÿmólcheet : deo gratias .-
Wr Iesusban . zerelmes atÿamffÿaÿ
ez maÿ zent epistolaat meltan olwass
a Anÿazent egÿhaaz Dÿchóseeghes
zent lewrÿncz martÿrnak emlekózet
ÿre kÿ felette . Alamÿsnas vala mÿnt
meg hallÿok ew zent eeleteeben .. Dÿ
cheerween zent paal apostol ees . az zēt
Alamÿsnalkodasnak ÿozagaat . es mÿ
nemew keellemetes leegÿen wr istenn
ek zÿne elót . kÿ ÿelentÿ . mondwan
Vala kÿ keweset aad . kewes adatÿk ew
nekÿ ees : ha kÿ ÿo akarattal aad
Azt zeretÿ wr isten : Mÿnt olwasta
tÿk Tobÿe quarto / wgÿ mond vala Nagÿob
zent thobÿas az ew ffÿanak kys thob-
ÿasnak . En zerelmes ffÿam . mÿneere

{463b}
Tehetód . anneera leegÿ ÿrgalmas Ha teenekód sok
leend . bewseeggel aagÿ istennek neweeben . Ha
kewes leend .. Az kewesból ees eremest aggÿ
Mert az ollÿan dologgal . sok keenchet gÿe''
tez teemagadnak . zÿkseeghnek ÿdeÿn . Mert
az alamÿsna . embernek leelkeet mÿnden b
ÿnból es halalbol kÿ zabadoÿt . Es nem hag̋
meennÿ az erek seteetsseegre / Azert mon-
gÿa zent paal apostol ees ez maÿ zent episto
laban . Ha mÿkoron ember mÿt akar adnÿ
Ne ÿndwltasseek : zomorwsagbol . mondwan .
vala kÿnek . Ah wgÿan meg wntataal ve
le . mert azonkeeppen nem haznaal . ew ees
vele / mert wr isten az wÿgh kedwel adoot
zeretÿ kedwelÿ . kÿról wgÿ mond zent A
goston doctor . Vala mÿt ember zeretettel
es hamar aad awagÿ . nem kÿlemb ha
ket keeppen adnaa es teennee .. mert wr ist
ennek ees kedwes . fele barattÿanak ees ze
relmetes . Annak felette ennen maganak
erdemes . Wgÿ mond towabbaa nem kel
azt gondolnÿ hogÿ az alamÿsnalkodassal
el fogÿ ÿozaga . Mert az wr istennek bew
seeggel vagÿon . es mÿndennek bewseeggel
adhat zent Iacab apostolnak mondasa zerent
[] pelda mÿnekewnk . Alamÿsnal
kodoo zent Ianos kÿ wgÿ mond vala az
wr istennek . En kegÿelmes teremtem meg
lassok meellÿewnk gÿózÿ el egÿ masth .
Awagÿ te eennÿed adwan . Awagÿ en az
te zent newedben oztogathwan : Annak
okeert bÿzonsagra <byzonsagra> be hozwan
zent Dauÿd proffetanak mondasaat psᵒ []
El oztogathwan . az az sokaknak adwan .
mert . kó bezeeddel mondwan kóz az ala
mÿsna : Nem mÿndennek ees adwan .
hanem . az wr isten hÿweÿnek zeghenÿnek
kÿnek ÿgassaga . embernek elótte mee-
gÿen . mÿnt az eeggew zewethnek . es meg
marad mÿnd erekkee .. Mert az ollÿan ÿ
oteetelnek ÿgassaga . nem eegÿeb hanem
az erek eerdemnek Coronaÿa . kÿról wg̋
olwastatÿk az zent Atÿaak eeleteeben Val
anak keth fraterek . eeggÿk veen . masÿk
ÿffÿw eeggÿewt lakozwan . Es egÿmas
zegheedsegheewel taplalwan egÿ masth De
Az veen felette ÿrgalmas vala gÿakortaa
Alamÿsnat oztwan kezÿ mwkaÿokbol az
zegheenÿeknek . Annak okaeert . az wr isten
zaporoÿttÿa vala kezÿ mwkaÿokakt . Az mas .

{464a}
Frater kedeeg azt lathwan . meg bozzwlaa
es monda ennenmagaban . Ha ez veen em
ber eellÿen ÿghen oztogathwan tebb teb
leezen : haat mÿnee lenne ha nem oztogat
na . byzon en el valom tewle / Mÿko
ron azeert el valt vona . Akar meelÿ eró
-ssen mwkalkodÿk vala . meeg ees megh
haal vala ehel . Az Iambor veen atÿa
nak kedeeg eeleeg vala . az ÿrgalmassag
teetellel .. Ezeeben vewee magaat Az ÿff
ÿw frater . hogÿ wr istentewl vona . Es
hozÿa meene mondwan . ÿaÿ ÿo tÿztól
endew atÿam . bator meeg ees eggÿw̋t
mwkalkoggÿwnk . mÿnt annak elette .
mert latom hogÿ wgÿ ÿob <meeg> Ez pelda
bol tanwsagot vehet ember hogÿ nem
fogÿatkozÿk meg . ha alamÿsnaat teezen
ew ÿozagabol wr isten newe dÿcheeretÿre
Ha kÿt kedeeg zegheenseegre haagÿ . esnÿ
Azt ees ÿawara teezÿ az wr isten . mert
netalantan . ÿob wgÿ eelnÿ Idwessegh
eere . Azert mÿndenben meg lattatÿk
wr istennek . mÿnd hozÿank valo ÿrgal
massaga .. mÿnd ew chodalatus ÿteeletÿre
Mert eet aad embernek okot reea <hog̋>
kÿwel az erek dÿchóseegre erdemet es ko
ronaat zeresshessen . Eth aad . zÿkseegót
ees . kÿnek veege soha nem leezen . ha
gonoz eeletben meg marad . halalÿgh
kÿtewl ew felsseege meg otalmazÿon m
ÿndent . mÿnket ees mÿnd erekkee Amē
Ewangeliom
Ez maÿ zent ewangeliomot ÿrtta meg
eredet zerent . zent Ianos kenÿweenek tÿz
en kettód rezeeben : es leen kÿ ÿelenteese
az ÿdóben . mÿkoron Idwózeÿtenk volna
harmÿncz harom eztendós tellÿesseeggel
mÿnt Doctorok zolnak rola . ew zent ha
lalanak rokon kózel elótte : az az . mÿkoron
az ew eedes zent tanoÿthwanÿnak predi
callana . Ierwsalemben . az veegh vacho
ranak helÿen . teeb bezeedÿ kózót wgÿ
mondaa ez maÿ zent ewangeliom belÿ
ÿgheeket ees . Annak okaeert meltan ol
vasstatÿk ez nemes zent lewrÿncz mar
tÿrnak halalarol : mÿnt Cristus Iesusnak
bÿzon taghÿarol : kÿ annak elótte predi
callatateek : az fewról . az az ennen maga
rol . Ez maÿ zent ewangeliom kedeeg vag
ÿon meg ÿrwan zent Cantuwara belÿ
Zent thamas martÿrnak napÿaan karachon
heteeben .

{464b}
Wr Iesus Cristusban Zerelmes Atÿamffÿaÿ
Akarwan emlekóznÿ . Dÿchóseeges zent
Lewrÿncz martÿrnak meltossagarol kÿt
wr isten felette zerethe . es sok dÿchee
retes meennÿeÿ aÿandekokkal es ffel ma
gaztata . mÿnd ezen vÿlagon Anÿazent
egÿhazban . mÿnd mennÿeknek orzagab
an .: Mert ez leen az nemes lÿliom vÿ
raag zaal . kÿnek zeep ÿllattÿa . megh
vÿgaztalaa . mÿnd anÿazentegÿhazat
ezen halando eeletben .. Mÿnd az zent
Angÿalokat . meennÿeknek orzagaban .
Ez leen az eeke<e>s Aran<z.>ÿas <zeep> gÿengzem
<seegh> . kÿnek eekesseegeet . meenÿ es
feld chodallÿa Ez leen Az istenÿ tÿzes
zeretettel bel tólt edeenÿ : kÿt az egheez
zent haromsaag wr isten kywalt keepp
en maganak lakodalmwl maganak .
valaztta . Azert az ew zent newe
dÿcheeretÿre Ez maÿ dÿchóseeghes mar-
tÿromsaag zenwedeeseenek ÿnnepe nap
ÿan : Haromrol leezen lelkÿ tanwsa-
gwnk . Elssew leezen . az ew zenth
neweenek meltossagus voltarol .. M
asod . <Az> istenÿ : tÿzes voltanak hatal-
mas voltarol .. Harmad Az ew zen
wedeeseenek es dychóseegben valo
ffel magaztatasaanak erdemes voltarol .
Elssew tanwsagwnk leezen
Mondaam az ew zent neweenek m
eltossagus voltarol :: Doctoroknak m
agÿarazattÿok zerent : Az lewrÿncz
new . veet newezetót maganak . Az
borosttÿan fÿwnek mÿwoltarol . es
twlaÿdonsagarol ; kÿból gÿózódelmes
vÿtezóknek . es zentólt poetaknak kozo
root zoktanak zereznÿ tÿztóletessegeerth
Azonkeppen : secundum in Iacobum De woragine
et alios doctores . Bodogssagus zent lewrÿncz
meltan newezteteek ez nemes vÿtezlew
newezetettel . mÿnt Cristus Iesusnak ÿeles .
es baÿ vÿwó eróss vÿteze . ÿmez heeth
okaeerth . Elezer . mÿkeppen . Az borostÿan
soha meg herwad . De koronkeed zewld .
Azonkeppen . zent Lewrÿncz vÿteez . mÿnd
holtÿk . <mÿnd> testeeben leelkeeben zepló
telen tÿztassagot es zÿzesseegót tartha
Masodzor Az borostÿan nagÿ ÿllatw
ew vÿragozasanak ÿdeÿn . Azonkeeppen
zent lewrÿncz vÿteez . nagÿ zeep ÿllatw

{465a}
Peldaat hagÿa Ew . ÿffÿwsaganak vÿra
gozattÿaban .. Az zent hytben . es pacienciab
an valo erósseegót / Harmad ÿozaga az bo
rostÿannak hogÿ . kówet meg tór ember
ben .. Azonkeppen zent Lewrÿncz vÿteez
meg tóree emberekben . az kemeen zÿwek
eth . ew zent predicallasaanak ereÿwel
Negÿed ÿozaga hogÿ sÿketóknek haznaal
Azonkeppen zent lewrÿncz vÿteez . nagÿ so
kaknak meg eppóÿtee hallasaat . az ÿgassa
ghnak kÿ ÿelenteseewel .. Ewtód ÿozaga
hogÿ meenÿ ÿteestewl nem feel . Azonke
ppen Zent lewrÿncz vÿtez meg otalmaz''a
az ew aÿo''tatus zolgaÿt az erek karhoz
athnak feelelmeetewl . Hatod . merth
az borostÿan vÿtezkódeesnek dÿadalma
es Coronaÿa Azonkoppen zent lewrÿncz
vÿtez meeltan newezteteek ezen new
ón mert ew leen az nagÿ eróss vÿtez
kÿ mÿnd lelkÿ mÿnd testÿ . mÿnd ez
vÿlaghÿ hatalmas ellenseeghÿt meg
gÿózee : kÿról wgÿ mond Zent Ambor
ws doctor es Maximus . Mÿkoron lew
rÿncz Az kerezttÿen hÿt mellet vÿtezkó
deek : wr istenben valo tÿzes zerelmee
nek ereÿwel . mÿndden ellensegeet
meg gÿózee . Meg gÿewzee . Az habor
gato feÿedelmeknek . tÿzeet langaath
Meg gÿewzee pokolnak gherÿedózew
sanÿarwsagaat . testhnek kÿzleletóssee
gheet . Ez wÿlaghnak heezólkódeseet
es bÿnnek gonossagaat : kÿben mÿn
dennek peldaat ada eróss vÿtessee
gre ha kÿ akarÿa az pokolbely ellen
seegenek . es ez vÿlaghÿ haborwsag
nak : tÿzes keseertetÿt el tawoztathnÿ
Mÿnd ez eellÿen ÿeles vÿtesseegók
nek ÿegÿeeból megh ÿsmertetÿk Dÿch
óseeges . zent lewrÿncz vÿteznek . ha
talmas es tÿztóletes volta ..
Masod tanwsagwnk leezen
Leuita Zent Lewrÿncznek Istenÿ tÿzes zerel
meenek nagÿ hatalmas voltabol .
kÿ zent ÿrasban hasonlattatÿk Az zeep
feenes Aranÿhoz . zent ghergel doctor
nak mondasa zerent . xxx moralium
Hogÿ kedeeg Az zentóknek isten belÿ
zerelmók ees hasonlattasseek Az draga
Arannak zeepseegehóz . Ewt hasonlato
ss ÿeg̋zeesókból mwtattatÿk meg Elsew
twlaÿdonsaga az arannak : dragalatos
saagh . mert mÿndden erczóket fewlw̋l

{465b}
Mwl nemes voltawal .: es mÿnden eegÿeb
allatokat ew vele eekósóÿthnek meg mÿnt
ÿol lattÿok . Azonkeppen . Az eedes istenben
valo zent zeretet mÿndden . eegÿeb ÿozag
oknaal dragab es nemesseb : es eegÿeb ÿo
zagok az zent zeretethnek zeepsegeenel kÿl
ollÿanok mÿnt az arnÿeek . Azert mongÿa
zent paal . Corinthorum xiij . Maior horum ch .
Nagÿob mÿnd az tebbyneel az zent zeretet .
Id Col iij . Maswt meg wgÿ mond . m
ÿndennek felette . az zent zeretet legÿen tÿ
bennetek : Masod twlaÿdonsaga . rÿtka
saga .. Xv Omnē rarum charum . <vest> vilestit
quottidianum : Mÿnden rÿtka es zÿk al
lat Draga : Az naponkedÿ kedeeg wtala
tus : Azonkeppen Leuita zent lewrÿncz
ees draga wr istennek elótte . az nagÿ
tÿzes es Aranÿ zÿnew zent zeretethnek
<nagÿ> meltosagus voltaerth : kÿról wgÿ
mond bólch eccl . j . Oh meel kewesen va
nnak ez eellÿen istenÿ zent zeretetben
eeló ÿo neepek . De az heyttoknak bo<n>l
ondoknak zamok ees nÿnchen . Harmad
twlaÿdonsaga az arannak . rothatatlan
saag . Merth ha Az aran ÿo fele es
tÿzta leend . sem rosda meg nem fogh
ÿa . Sem tÿz meg nem eeghetÿ : De m
ygh gÿakrabban eeghetÿk Annewal ÿn
kaab meg tÿztwl zepewl . secundum plinium
xxxv . Azonkeppen . Az wr istennek zēt
zeretetÿ . soha semÿ . haborwsaghnak m
ÿatta meg nem zeghetÿk . De nagÿot m
ÿwelkódÿk ha hol byzonnÿal leend
zent gergel doctornak mondasa zerent
Pelda nekewnk bodogssagus Leuita zēt
lewrÿncz . soha az ew istenÿ zent . zeretett
el ffel gÿopont zent zÿweet leelkeet az
ellenseeghnek tÿze langha wgÿ nem pór
sólhetee S hogÿ meg occha : De mÿg to
wab eeghetÿ vala Annewal ÿnkab ffel
gheerÿed vala . ew benne az zent zeretet .
mÿnt eeleeben meg hallÿok Neegÿed
orwossaghnak ÿozaga . kÿról wgÿ zolnak
rola termeezet twdo mesterek .. hogÿ az
Aranÿban sok orwossaag vagÿon : mert
ha porraa teezÿk es massal egyelóÿtÿk
poklossagot meg vÿgazt . zÿw faÿasth te
stÿ reezketegót : zómón valo sargasagoth
meg vÿgazt . Es embernek zaÿaban va
lo bÿdes dohossagot el veezen : Azonkeeppē
Az istenÿ zent zeretet bÿnnek rosdaÿaat

{466a}
El mossa embernek zÿweeról lelkeeról
zent peter apostolnak mondasa zerent
Es zent Tamas doctornak mondasa ze
rent ij ij 9 lix mÿnden ellenzew ha
los bÿnt kÿ ÿz emberból az zent zeretet
Az oka mÿeert az ÿo es malaztban eeló
zent Iamborok . mÿnt kÿ mwlnak ottan
meennÿeknek orzagara meennek . mert
semÿ zeretet ellen valo halalos bÿn
ew bennók nem wralkodÿk . Zent Ieronīꝰ
doctor ees azont bÿzonoÿttÿa /gt-/ Ionini
-anum . Mÿnd addÿglan hÿggÿetók hog̋
wr istenben lakoztok .. mÿg halalos bÿnt
nem teeztók : Ha kedeeg az zeretet ellen
ÿarwan . halalos bÿnben estók . ottan
wr isten onnan kÿ meegÿen . es erdegh
leezen vendeegtók : O azert zerelmes at
ÿamffÿaÿ ÿghen keel az zent zeretetben
keencheet tartanÿ es otalmaznÿ . mert
chak azok neweztethnek istennek ffÿaÿ
nak . Ewtód twlaÿdonsaga az arann
ak zeghetetlenseegh : kÿról wgÿ zolnak
termeezet twdo mesterek hogÿ mÿnden
ercznell . es vasnaal ÿnkab kÿnnÿebben
kÿ nÿwthatÿk : Sem chend . Sem pengh
mÿnt az ercz . es ÿwegh . Azonkeppen
Az istenÿ zent zeretetben eeló ember
mÿkoron vala mÿ haborwsagnak ve
róÿeewel veretendÿk . haat ÿnkab na
gÿobban kÿ nÿwl ennen magaban
az az . Annewal ÿnkab . <yal> magaath
meg alazwan . wr istennek halaat
adwan : bekeseeggel zenwedween . Es
Cristusnak peldaÿa zerent . az ewtet ha
borgatokeert nagÿ zeretettel ÿmadwan
kÿról wgÿ mond zent gergel doctor . Az
Aÿoÿtatus leelek kÿ wr istent eróssen
es eedessen zeretÿ : mÿndden reea ÿew
endew keserewseegót . eedesnek weel .
Zent Bernald meg wgÿ mond . Az eróss
es bÿzon zerelmes leelek : haborwsagb
an . wgÿan zeret . mÿnt ÿo serenchaban
Mÿnd ezekben pelda mÿnekewnk Le
uita zent Lewrÿncz . kÿ Cristusnak zent
zerelmeeben oly ÿghen belee merewlt
vala . hogÿ Cristuseert mÿndent meg w
talth vala : zÿweeben elmeÿeeben tÿztasa
got tarthwan .. mÿndent bÿnt el tawoz
tathwan .. haborwsagot . keent halalth
eremest es nagÿ halaadassal el zenwed
ween : tÿzta aranÿkeppen vÿteteek Az ha

{466b}
talmas teremtew Wr istennek taarhaza
ban .. azaz mennÿeknek zent orzagaban
Cristus Iesusnak zent zÿne latasaara .
Az dÿchóseeges zentóknek bodogssagus
tarssassagokban . kÿben rezetessen wr
isten mÿnketh ees az ew zeretew
zentÿnek eerdemeerth .
Harmad tanwsagwnk leezen
Zyz zent lewrÿnch martÿrnak ffel ma
zagtatasarol : mÿkeeppen Az kegÿelmes
wr isten az ew zeretew zenteet mÿnd
meennÿeknek orzagaban . mÿnd ez-
en wÿlagon . Doctoroknak mondasok
zerent . Mennÿeknek orzagaban . Ez
bodogssagus zÿz zent lewrÿncz martÿr
Neegÿ ÿeles meltossaggal . <eln> emelte
teek ffel Az tewb zentók kózót . Elezer
zent martyromsaghnak koronaÿawal
kÿról wgÿ mond Iacobus de voragine
Hogÿ Dÿchóseeges zent Lewrÿncz . Zent
Istwan prothomartÿrnak wtanna . m
ÿnd az teeb zent martÿroknal elsew
helt tarth : kÿt meg bÿzonoÿthnak ez
neegÿ okokkal . Elezer ew martÿrom
saag zenwedeeseenek helÿes voltawal
mert . Romaban zenwede . ollyan few
varasban . Masod . mert ew predicalla
sanak okaert zenwede . harmad merth
zent Alamÿsnanak oztogatasaerth zen-
wede . Negÿedzer . az nagÿ martÿrom
sag zenwedeseenek . felette valo meel
tosagaert . kÿt eellÿen nagÿ tÿztósseeggel
ÿl Anÿazent egÿhaz . mÿnd ez zeeles
vÿlagon : mÿnt ew bóÿtÿwel . kÿ eegÿeb
martÿromoknak nem leelettetÿk . M
asod tÿztósseeggel sokaknak felette . mel
toztateek : Mert mÿeert twlaÿdon .
Cristus Iesusnak zent zeretetÿeert zenw
ede ollÿan nagy veelhetetlen halalt
Az zent Seraffyn angÿaloknak kózÿ
ben vÿteteek ew zent eerdemeenek
meerteke zerent .. wgÿ mond rola zent
Amborus doctor . Mÿkoron Cristus tÿzes
parancholatÿ eeghneenek az ew zÿwee
ben . mÿnd hÿdeghnek lattatÿk vala
ewnekÿ Az nagÿ keen . hogÿ ha ÿn
gÿen nem ew volna Az nagÿ keen
ban .. Wgÿ mond towabbaa . Ez zent
martÿr eegettetÿk vala kÿw̋l az keg
ÿótlenóknek tÿzeewel . De nagÿob vala .

{467a}
Belól az Cristus zeretetÿnek langha
kÿ zÿweet leelkeet forrazttÿa vala .
Harmad meltosaga . kÿwel wr isten
ewtet ffel magaztalaa . eerdemes koro
nazathnak soksaga .. kÿk kózzól eggÿk
predicatorsaghnak . Mas zÿzesseegnek
harmad . martÿromsaghnak zentsseeg
es koronaÿa : kÿknek mÿatta feenl
ÿk az teeb zentók kózót . mÿnt az zep
ÿllatw rosa vÿragh . az teeb vÿrag
ok kózót wr istennek zent zÿne elót
Neegÿed . leen Cristus Iesushoz ha
sonlattat ew keen zenwedeseeben .
Mert mÿnt leelkeeben zenwede . m
ÿnd testeeben : leelkeeben Bozzwsagot
kÿt segheÿt vala . istenÿ vÿgaztalaas
Testeeben . mÿndden ÿzenkeed eróz
vala nagÿ keserew keenokath . kÿth
vÿgaztal vala az ffel tamadasban
valo sok koronazat es erdemesseeg .
Azert ees mÿndent nagÿ eremmel
es halaa adassal . zenwedween M
ndenekben gÿózódelmes leen . mÿnt
Cristus Iesusnak zerelmes vÿteze
Masodzor Anÿazent egÿhazban
ffel magaztateek . Dÿchóseeges zÿz
Leuita zent Lewrÿncz martÿr
Sequitʼʼ legenda
Wgÿ olwastatÿk Doctoroknak magÿa
razattÿok zerent : Dÿchóseeges zent
Lewrÿncz vala hÿspanÿa belÿ n
emzetseeg zerent : Mÿkoron azert
Sixtus ppapa hispanÿaban menth
vona predicallanÿ . ez keth zeep ÿff
ÿw atÿaffÿak hozÿaa eeggÿesew
leenek . Lewrÿncz es vÿncze . kÿket
meg kereztólween felette zeretÿ vala
ewket . mÿeert ees ennen maga ÿ-
maran veen ember vala . gondol
wan hogÿ ez Iambor ÿffÿakat Cri
stus Iesusnak tartanaa newelnee
Annak okaert leuitaÿaa tewee zēt
lewrÿnczót . hogÿ mÿndden istenÿ
Aldozatban elótte forga<.>na ÿarna
Vala kedeeg azon ÿdóben eegÿ Iambor
Isten feelew . ffylepp chazaar Romasag
ban .. kÿnek vala eegÿ ffÿa . Annak
ees ffÿlepp vala newe : ÿaar vala
ÿmaran ezered eztendew Romanak

{467b}
Kezdetÿtewl foghwa . Vala az ffÿlep chaz
arnak egÿ maga bÿro Decius newó zolgaÿa
kÿt mÿkoron Gallÿa orzagra kÿldót vona
nagÿ haddal hogÿ meg hodoltathnaa .. mÿn
denben ÿo serenchawal ÿara . Es mÿkor
on dÿcheerneek ewtet . kewelseegben ffel
fwalkódeek . Es fÿlepp chazaar wraat Ve
rona newó varasban . eeÿel meg ólee . Es
Az Romaÿ wraknak heezólkódween Cha
zarra teweek .: Azt lathwan fÿleep . ffÿ
leep chazarnak ffÿa . hogÿ attÿaat meg
ólteek vona . meg ÿÿede . es atÿanak
keencheet . az eweet ees Adaa . Sixtus
papanak es zent lewrÿnchnek hogÿ mÿnt
ÿobban twdnaak . ozztogathnaak el isten
zegheenÿnek : es ennen maga . elfwtameek
Decius chazaar zÿne elól / Decius chaz
aar kedeeg . mÿeert reea zolnak vala ew
wranak halalaerth . Azt tethetween hog̋
nem arwltatas zerent ólte vona megh az
chazarth . az balwan isteneknek bozzwsa
gokeert . kezdee nagÿ eróssen haborgathnÿ
Anÿazent egÿhazat es az zegheen kereztt
ÿenóketh . es nagÿ sok ezer martÿrokat zen
tóle ffel kÿk kózót phÿlep chazar ffÿat ees
meg óletee . Annak wtanna erede az
Chazaar keencheenek keresesseere . Es fogataa
meg wr papaat . es mÿkoron az temlecz-
be vetótteek volna . Zent leuita lewrÿncz
ew eedes attÿa wtan keÿaÿthoz vala
sÿrwan / howa meegÿ en zerelmes atÿam
Az te ffÿadnaal kÿl . howa sÿetz wr isten
nek zent papÿa Az te leuita zolgadnaal
kÿl : keerlek ne hagÿ el en zent atÿaam
Nam soha nem zoktal vala aldozatot
tennÿ Az te ffel papodnaal kÿl . Monda
ewnekÿ zent Sixtus papa . Ne ffeel . nem
hadlak el en eedes ffÿam . De meeg nagÿob
vÿtesseegót kel teennód teenekód Cristusnak
hÿtÿ mellet . Azert harmad napon en w
tannam ÿewz te ees . Monda Leuita zent
lewrÿncz . En zerelmes zent Atÿaam . nem
ÿob volna ee ha wgÿan teeveled el vÿn
neel : ÿmaran az keenchót ees el oztogat
tam . az wr isten zegheenÿnek . kÿket en
nekem hattal volt . Azt halwan az
chazaar vÿtezÿ . Nem hagÿanak tebbet bez
eellenÿók De ottan meg fogaak zenth
lewrÿnczót es Decius Chazaar eleÿben vÿ
veek . bel vadolwan ewtet hogÿ nala .

{468a}
Ismerteek vona lennÿ az czazar keenchee
nek .. Es monda Decius chazaar . hol van
nak az egÿhaz keencheÿ . kÿket te nalad ha
lottwnk . el enÿeztethween lennÿ : mÿkor
on semÿ feleletót nem adna .. veteek be
Ipolitus feÿedelemnek temleczeeben . hol ott
vala egÿ lucillus newó ember . kÿ sÿrtab
an zeme vÿlagaat el hatta vala . monda
ewnekÿ zent lewrÿncz lucille ha az mÿ
wrwnk Iesusban hÿnneel . zemed vÿlaga
meg adathneek .. Azonnal nagÿ ffel zowal
keree hogÿ meg kereztólne . Es ottan mÿnth
meg kereztólte vona . ottan meg nÿleek ze-
me / Azt halwan nagÿ sok vakok ÿew
nek vala . hozÿaa . es mÿndennek zemeth
ad vala . Ipolitus feÿedelem azt lathwan
Lewrÿncz yelenched meg . az kencheth . zent
lewryncz monda O Ipolite ha az mÿ w
rwnkban hÿendez . mÿnd az keenchót meg
ÿelentóm . Annak felette ees az erek eeletet
ÿgÿeerem . Ipolitus monda . ha bezeedód
teetemeennÿel ÿg̋enlew leend .. meg teez-
em A'mÿre ÿntez . Azon horaban Ipolitus
mÿnd hozÿaa tartozoÿwal meg kereztólkód
eek .. es monda ÿme latam . az artatlanok
nak lelkóketh vÿgadoznÿok . Azonkozben pa
rancholat ÿwtha hogÿ Lewrÿnczót bel ÿk
tathnaa .. Monda zent Lewrÿncz . mÿnd ketten
el meennÿewnk . mert mÿnd ennekóm m
ÿnd teenekód korona zereztetÿk : Mÿkoron
meeg az kenchót kerdózneek . zent lewrÿncz
harmad napÿ zabadsagot keere . Es vala
hol . chonkat bonkaat . santhaat vokot tala
mÿnd Chazaar palotaÿa eleeben gÿo''tee
ewketh . mondwan . ÿme ezek az erek keench
ók kÿk soha nem nem fogÿatkoznak .. De nap
onkeed newekódnek : kÿk mÿnden tartoman
ÿokra kÿ oztathnak es mÿndenw̋t leeletteth
nek . Az keenchót azert kÿt te kerezz'' chazaar
ezeknek kezók mennÿeknek orzagara vÿtteek
Monda valerianus . Deciusnak elótte . mÿt
chawargaz teetowa . Aldozÿaal ÿmaran es
az erdeghÿ . twdomant had el . Felele zenth
Lewrÿncz . ÿteeld meg teemagad . kÿt kell
ÿen ÿmadnÿ : Azt ee a'kÿ leeth . awagÿ
A'kÿ tótth . Azt halwan chazaar . ottan lee
fogataa es ÿghen veretee . Monda zent
lewrÿncz nÿawalÿas bodogtalan . Ez eell
ÿen lakodalmat en wgÿan kÿwantam
Mert azok ees kÿket meg ólettel ÿmaran
bel ÿrattaak newóket . meennÿeknek orza
gaban kÿknek

{468b}
Zÿnók latasaara meg vagÿ melto : Ottanes
meg le fogataa es ÿghen veretee . annak
felette eeggew faklÿakat gÿoÿtata ew
oldala mellee .. Ottan eellÿen ÿmach
agot teen zent Lewrÿnch : O en eedes w
ram Iesus Cristus . kÿ isten vagÿ . istentw̋l
ÿrgalmaz'' en velem zegheen zolgaddal .
Mert be vadoltathwan . te istenem
meg nem tagattatalak . Es kerdóztethw
een teegód . Cristusth vallottalak .. Ottan
esmeg lee fogataa .. es oonos botokkal
mÿnd addeeg veretee . mÿg az lelkót er
zeek ew benne . Es zozat ÿewe hozÿaa
meenÿból mondwan . meeg sok vytez
kódeeseketh kel zenwednód / Ottan de
cius dÿhesseegre gheerÿedween . monda
nagÿ ffel zowal . O romaÿ neepek ha
llatok ee ez zentseeg arwloot . az erde
ghek mÿat vygaztaltathwan ? kÿ
Sem az hatalmas ÿsteneket nem tÿztó
lÿ Sem az keenokat nem rettóghÿ . Sem
az haragus feÿedelmeket nem feelÿ
Esmeg azeert le fogataa . es scorpiokkal
nagÿ zeernÿen veretee : Bodogssagus
zent lewrÿncz nagÿ kedwet mwtata .
es mosolyodwan raÿtta monda . hal
aat adok . tÿnektek hogÿ meg hatta
tok magatokat gÿóztethnÿ . es mÿko-
ron ÿmadot vona eerettek . egÿ Roma
nus newó : vÿtez ottan meg teere Es
monda O isten embóre ÿme latok en
te eletted egÿ zeep ÿffÿwt allanÿ . es az
te sebeÿdet zeep kezkenówel terelghet
nÿ . Azeert ees keerlek az wr istenre
ne hagÿ el enghemet . De sÿess kerez-
tólÿ meg . enghemet . Monda decius
Chazaar . Valerianosnak Bÿzonÿaw
al aloÿtom hogÿ ÿmaran meg gÿóz
tettewnk : Annak wtanna esmeg Ipolitus
temleczeeben vettetee . hol ott Romanus vÿ
tezth meg kereztólee Azt halwan Decius
chazaar Romanus vÿtezt eróssen megh ve
retee es annak wtanna feÿeet veetetee
Azon eeÿel . zent Lewrÿnczót . chazaar es
megh eleÿben vÿtetee . Ipolitus kedeegh
wtanna meegÿen vala nagÿ sÿrassal .
Es mÿkoron kÿ akarnaa magaat ÿelentenÿ
hogÿ ew ees kerezttÿen volna . Monda
zent lewrÿncz . halgass meeg . Es mÿkoron
hÿvandlak ÿew'' hozÿaam . Monda az-
eert Decius chazaar zent lewrÿncznek

{469a}
Awagÿ Aldozzaal az Isteneknek . Awagÿ
ez eeÿ nagÿ keennal veegeztetetÿk el te
raÿtad Monda zent lewrÿncz az en ee
ÿelmnek seeteetseege nÿnchen . De mÿn
denek vÿlagossagban feenlnek . M
onda ottan Decius chazaar . hozÿan
ak vass agÿath hogÿ nÿwgoggÿeek raÿ
tta . dagalÿos lewrÿncz . Azonnal lee
vonÿaak rwhaÿaat rola . es az vass ros
teerra kótewzeek / es sebess zeneth veth
ween alaÿa . zwrkallÿaak vala ala
tta . hogÿ hamarab meg emeeztethn
eek . Monda azert zent Lewrÿncz Va
lerianosnak . Awagÿ mastan veed ezed
ben bodogtalan . mert ez te tÿzed lan
gad : ennekem . nÿwgodalmat zolgaltat
nak . teenekód kedeeg erek gÿettrelmet
Mert twggÿa az wr isten Sem vad
oltathwan meg nem tagattam . Sem
kerdeztethween el nem halgattam . Es
ÿmaran Sÿttethween halaakat adok
Monda annak wtanna Decius cha-
zarnak . nagÿ vÿgh kedwel . ÿme nÿa
walÿas meg sÿtted ez ffel felemeth . es
fordohch a'' masÿkra . es eegÿel benne
Annak wtanna ffel emelween az ew
eedes zemeÿt meennÿeknek orzagara
halaat adwan wr istennek es monda
halaat adok en teeneked . kegÿes wram
Iesus Cristus . mert az te aÿtoÿdon eer
demlóttem bel meennÿ . Es azonkepp
en . az zent martÿromsagot nagÿ dÿ
cheeretesen el veegezween . wr isten
nek adaa leelkeet . Decius chazaar
es Valerianus . nagÿ zomorwsaggal
el meeneenek Tÿberius chazarnak
palotaÿaban . Azon zenón hagÿwan
zent Lewrÿncz testeet . kÿt Ipolitus el
ragada es Iustinus pappal . nagÿ sÿr
assal . draga kenettel meg kenógheth
ween . el temeteek . Es mÿnd az hÿw
kerezttÿenekkel . harmad napÿg sÿran-
ak es beÿtóleenek ew keserwes keen
halal zenwedese''erth . Azon ÿdóben
mÿkoron wr zÿletetÿnek wtanna
ÿrnanak harmad ffel zaaz . heeth ez-
-tendóben / Azeert zerelmes atÿamffÿ
aÿ . dÿccheerÿók wr istent az ew zentÿ
ben . tÿztólween az aldot Cristus Iesus
nak zerelmes zolgaÿt ees kÿk mÿne
kewnk ÿo peldaat es wtat mwtatta
nak . az erek Idwesseegre es mennÿeÿ
dÿchóseegós lakodalomra : kÿt aggÿon
mÿnekewnk atÿa fÿw zent lelek Am̄ .

{469b}
Zÿz Zent Chalara .
Azzonnak Inneperó̗l
[Q]Vam pulcra est casta ge-
neracio : cum claritate Sap iiij
Meelÿ ÿghen zeep . az tÿzta
nemzethseeg . feenesseeggel
eegÿetembe . mert halha
tatlan az ew emlekózetÿ
Ez ÿgheeket ÿrtta megh bólch . felewl meg
ÿegÿzót helÿeen : kÿketh meeltan vehetew-
nk . Dÿchewseeges zÿz zent Calara azzonn
ak . meltosagus emlekózetÿre . sok okoknak
bÿzonsagaeert Elezer .. Az ew zent neweze
tÿnek . nemes voltaert . Mert az Chalara
new tÿztasagosnak magÿaraztatÿk . Pelda
mÿkoron az egh felhóneel kÿl vagÿon . haat
tÿztanak mongÿok leennÿe . Awagy ha
vala meelÿ allatban . zepló nÿnchen . tÿzta
nak vallÿok lennÿe . Azonkeppen zÿz zent
Chalara azzon : feelÿk vala <es> meennÿeÿ
eelethnek . es zentseeges nÿaÿassaghnak
tÿkórós voltawal .. kÿról zent paal . emle
kózÿk . ad phÿl . iij . Az mÿ nÿaÿas eelet<.>
ewnk ÿmaran menÿorzagban vagÿon
Masodzor . az ew ÿozagus eeleteenek volta
eerth .. mert mÿnd elmeeÿeben . testeeben
tÿztassagus zÿz vala .. feenlóseeggel wg̋
mond . istenÿ bólcchesseeggel . es ÿsmerettel
keel ertenÿ : Mert anneera be merewlth
az edes Cristus Iesusnak zerelmeeben . hog̋
az ew ÿo peldaÿanak ereÿwel . nagÿ sok
ezer . leelkóket keresghete Cristusnak . kÿról
wgÿ mond zent Ber : O Idwózewlew em
ber . ha bólcchee akarz leennÿ . Ne foglall
ÿad magadat . nagÿ meelsseeges okoknak
feÿtezeeben kÿnek vegheere nem mehetz
De ÿnkab . haggÿad el . Annak elótte a' mÿ
gonoz eelethben eeltel . Sÿrassad meg te bÿ
neÿdet . vessed hattra ez vÿlaghÿaknak
gonoz kewansaghÿt : Ne fwss az wtan kÿ
nem allando .. De ÿnkab . tellÿes zÿwe
ddel ÿgekózetóddel . vagÿoggÿaal az men
nÿeÿ bodog eelettre . Azon twdakozzaal
mÿ modon meg leelhessed : Ha ezt teezed
bólcchesseegót leelteel : Eellÿen bólcchess
eeg vala . zÿz zent Chalara azzonban .
Harmadzor vala meg eekósewltethween
belól valo halhatatlan zeepseeggel ew lel
keeben

{470a}
Meelÿ nemes ÿozagh . wr istennek zent
malazttÿa feÿe eeth ez vÿlagon . Es az
erek bodogssaag az maas vÿlagon . secundum
franciscus Maronis . eellyen vala zyz zenth
Chalara azzon . kÿról wgÿ mond zent Ago
ston doctor . Mÿkoron zenetlen az erek ee
letót hordozÿok mÿ zÿwnkben . ÿmaran
nemÿkeeppen nem vagÿwnk ez vÿlagon
Deaz lelkÿ gondolkodassal fewlewl m
wlattok .. es wr istenhez kózelghetewnk
Zent hwgo mester meg wgÿ mond . mÿg
len embernek zÿwekódÿk . lassan lassan
newekódÿk az bodogssagra valo vagÿod
as : Anneewal kózónseegesb leezen az istenÿ
ÿsmeret . Ezenkeppen . zÿz zent Chalara
Azzonnak mÿndeneestewl foghwa istenÿ
vylagossagban gherÿedóz vala zÿwe lel
ke . wgÿ hogÿ meltan mondhattaak
leegÿen ew rola . Az zent Ianos lata
sarol valo kenÿben meg ÿrth senten
ciat Apok . xxj . Istenÿ feenesseegh
vÿlagosoÿttÿa meg ewtet : Es ewnekÿ
zeweethnóke az istennek artatlan bara
na . az az Cristus Iesus . kÿ mÿnden em
berekth meg vÿlagosoÿth . Io j .. kÿ meg
ees hala erettewnk . Az magass kereztffan
aldozwan eerettewnk : ew zent attÿan
ak : kÿtewl zyz zent Chalara azzon
Sem eelteeben . Sem halala wtan el
nem zakada . Azerth meltan leen ne
we Chalara az az zeplótelen es tÿzta
Masod tanwsagwnk leezen zÿz
zent Chalara azzonnak : zentsseeges ee
leteenek eerdemes voltabol kÿ megh
bÿzonw̋ltatÿk kÿlencz rendbelÿ malaz-
tossaganak . meltosagabol . Elssew mon-
datÿk : Istenÿ ÿelenethnek malaztossaga
kÿról wgÿ olvastatÿk az ew zent eele
teeben .. Mÿkoron az ew zÿleÿ . nemes
nemból volnanak . Assis newó varas
ban . vala Annÿanak newe Ortulana .
nagÿ isten feelew es aÿo''tatus azzonÿa
llat .. Mÿkoron zÿlesseenek horaÿa
el kózelghethne . meene be az zent eg̋
hazban . es ÿmachaban keerÿ . vala .
Cristus Iesusth . az fezw̋let elót hogÿ
otalmaznaa meg ewtet az zÿleesnek
ÿdeÿn mÿnden vezedelmektewl . Es ÿ
me ottan zozat ÿewe hozÿaa . mondw
an Ne ffely azzonÿallat : mert nemÿ
nemew vÿlagot zÿlz te kÿ mÿnd ez vÿ

{470b}
Lagot meg vÿlagosoÿttÿa : Annak okaert
Az azzonÿallat meg bÿzakódeek ez ÿe
lónet halwa . es newezee ewtet vÿla
gossaghnak . Masod malaztossaga m
ondatÿk ew attÿa hazanaal valo Iam
borsagus eelete . kÿról wgÿ olwastatik
hogÿ meegh ew kÿsdedsegeeben el kez
dótte vala az lelkÿ ÿozagokban valo
gÿoropodasth . Alamÿsnaas es ÿrgal
mas vala az wr isten zeghenÿhóz . ew
twlaÿdon testeenek gÿenÿerewseghÿt
meg vonzÿa vala .. Cristusnak zerete
tÿeerth . gakortaa ÿmatkozÿk vala
tÿtkon Ciliciomot ees vÿsel vala rw
haja alat / es ezenkeppen zoktattÿa
vala magaat . az meennÿeÿ eelettre .
wgÿ hogÿ meeltan mondhattÿaak va
la ew rola . az zent Esaÿas proffetan
ak mondasaat . Trenorum iij . ÿghen ÿo
embernek . vÿselnÿ wr istennek ÿga-
ÿaat ew ÿffÿwsagatwl foghwa
Harmad malaztossaga . vala Az zent
zÿzesseeghnek tartasa . kÿre wgÿan
fogadasth ees teen hogÿ chak hazass
agra ne aggÿaak : Vala kÿ <az> kedeeg
zÿzesseegót Idwessegheere akar tarta
nÿ . ÿmez harom dologh keel hozÿaa
Elezer hogÿ chak Cristushoz ÿegÿew
sewleesnek okaert tegÿe . es mÿnden
bÿntewl magaat meg otalmazÿa . az
az . mas ellenseeges zeretót el tawoz
tasson . Masodzor erekkee valo maga
zenwetteteesenek okaerth : mÿnd lelkee
ben akarattÿa zerent . mÿnd testeeben
teetemeenÿe zerent . kÿró̗l wgÿ mond
zent Agoston kettew az tÿztasaag lelkÿ
es testÿ . hA az lelkÿt ember el veztÿ
gonoz akarattÿawal az testÿ ees el
veez . De gÿakortaa <ha.> tórteenÿk
ha erózak az testÿt el veztÿ : wr ist
ennek malazttÿawal . az lelkÿwel
az testÿ ees megh koronaztatÿk : kÿ
ról wgÿ mond zent Ieronimus doctor
meróm mondanÿ . mert mÿkoron az
wr isten mÿndent tehessen ew nagÿ
hatalma zerent De nem tamazthatt
ÿa ffel az zÿzet ew esetÿ wtan /
tehetÿ hogÿ az bÿnt meg bochatha
ttÿa . de az fertelmet zÿzesseeggel
nō koronazhattÿa . O azert meel bod
og es dragalatus Az angÿalÿ zÿzess
eeghnek dÿchósseege . az wr istennek elette

{471a}
Harmadzor chak Zent ÿgÿekózethnek
Okaert az az .. chak wr istennek kedweert
Es hogÿ mÿwel ÿnkabaan tÿztabban
zolgalhasson wr istennek . kyról wgÿ
mond zent paal apostol . j . Corin . vij . Az .
zÿz chak azt gondollÿa . a''mÿ az wr ist
enee . hogÿ mÿnd testeeben zÿweeben tÿz
ta lehessen . Ez azert zerelmes atÿam
ffÿaÿ az angÿalÿ eelet . testben . testy .
zÿkseegnel kÿl eelnÿ : EEth eellÿen ker
dees tamadhat mÿ hazna vagÿon ben
ne az zÿleknek . ha az ew ÿaÿ ffÿa
ÿ zÿzesseegót tarthnak . Nem de ÿob
vona ee zaporassagot teennÿe mÿnth
az ooh tórweenben wr isten megh pa
rancholta vala . Es atkozot vona ha
kÿ nem zaporoÿtanÿ . Erre keth keeppen
felelnek doctorok . Elezer . ÿob zÿzessee
ghnek tÿztasagaban meg maradnÿ m
ÿnt felewl meg mondam ÿo zandekkal
mert az zent Angÿalokhoz hasonlatus
leezen . kÿról wgÿ <d> mond Damasce
nus newó doctor . hogÿ mÿneewel az
zent angÿal meltob es fellyeb valo em
berneel .. Azonkeppen az zÿz . Az hazas
naal .: Masodzor ÿob . mert az zÿz nag̋
sok zeghódelmesseegtw̋l meg otalmazta
tÿk kÿwel wr isten az hazast meg
atkozta .. az az hogÿ wranak hatalma
alat leezen . hogÿ nagÿ keserw̋seeggel
zÿl magzatot . harmad . hogÿ sok erde
ghÿ keseertetót tamadnak ew benne /
kÿktewl az zÿz magaat meg ohattÿa
Harmadzor ÿob . tÿztan meg maradnÿ
mert kÿnnÿebben es hamarab meeg
ÿen meennÿeknek orzagara . mÿeerth
nÿnchen fertelme kÿból meg kellyen tyz
twlnÿ De az hazass . nagÿ sok peniten
cianak mÿatta mehet oda . kyról wg̋
mond zent Ieronimus doctor : Az hazaas
akkoron ÿdwezwl mÿkoron tÿztasagba
eelendew magzatokaz zÿlend : hogy az
gÿókereenek gÿmólcheeból aggÿok m
eelto gÿmólchót wr istennek . ha ew
maga nem lehetót tyztassagus eele
tew : Az zent zÿzek kedeegh ne banko
ggÿanak raÿtta hogÿ ÿewendew ma
gzatssagoknak ÿdeÿt eeth el mwlatta
ak . mert zaaz anneewal fÿzetÿ megh
ewnekÿk az wr isten . az halhatatlan
eelethben .
Neegyed malaztossaga . Ez vÿlaghnak
meg wtalaasa . es zerzetben meenese
kÿról wgÿ olwastatÿk eeleteeben .

{471b}
Hogÿ mÿkoron hallotta volna . Zent Ferencznek
ÿo hÿreet neweeth . hozÿaa meene ez zenth
Alazatossaggal . nekÿ aÿanlaa ennen magaat
zent enghedelmesseegben : kÿt zent ferencz
Zent Damÿan martÿr egÿhazaban . zent
zeerzethnek rwhaÿaban ÿktataa . es m
egh aldaa atÿaÿ Aldomasawal . es nag̋
sok zÿzeknek elóttók ÿarowaÿa tewee
Ewtód malaztossaga : eppewletósseegh . mert
ez zÿznek peldaÿa zerent . sok zÿzek ózwe
gÿók . nemessek . Nagÿ nemból valok . her-
czeghóknek es kÿralÿoknak leanÿ . hattra
hagÿwan es meg wtalwan Ez vÿlaghnak
pompasaghÿt kÿlemb kylemb Clastromok
ban gÿw̋lekózween . tÿztassagban zegheen
seegben . es zerethnek zenthsegheeben . eel
ween : az erekkee eelew wr Iesus Cristus
kÿralnak zolgalanak . es zolgalnak mÿnd
ez maÿ napÿglan . kÿknek elettók ÿaro
es annÿok leen Dychoseeges zÿz zent Ch
alara azzon . zent ferencz atÿanknak zerel
mes zÿz leanÿa .
Hatod malazttÿa . zenetlen valo ÿmachaag
teetel : mert oly ÿghen zÿweeben foglalta vala
wr Iesust . aloÿthwan ha mÿndenkoron
elótte allana . Egÿ eeÿel nekÿ ÿeleneek
pokolbelÿ erdegh es monda Ne sÿrasd
eellyen gÿakortaa magadat mert meg
vakwlz .. felele zent Chalara . Vak nem
lehet kÿ koronkeed az wr istent lattÿa
Azt halwan az Sathan el enÿezeek .
Annak wtanna tórteeneek hogÿ eeg̋ azzon-
ban <h> ewt órdóghók valanak .. es mÿ
koron zent Chalara ÿmachagot tett vona
erette : mondanak . El kel meennÿewnk
mert Chalaranak ÿmachagÿ meg eeghet
nek : eellÿen nemew chodalatus dolgokat
sokakat olwaswnk ew rola .
Heted malazttÿa . zerzethnek eróssen valo
meg . tartasa .. Ezeeben tarthwan az zent
Paal apostolnak mondasaat . Ad phÿl iij
mÿndeneketh tehetók abban . kÿ enghó
met bÿztat : kyról wgÿ olwastatÿk hog̋
soha sem telben Sem nÿarban labbelyt
nem vÿselth . es chak eegÿ ala valo pa
laztÿ rwhaban zenwedót mÿnd heweth
hÿdegót : Ezeeben tarthwan . Idwezeÿtenk
nek mondasaat es kereztólew zent Ianos
nak . ha kÿnek keth ewtózó rwhaÿa vag
ÿon eeggÿket aggÿa az zegheennek . kyról
wgÿ mond zent Gergel . mÿkeeppen tÿrh
ette volna el ezeket . ha wr ÿstennek

{472a}
Erósseege megh nem batoroÿtotta volna ew
zÿweet lelkeet . zent Ieronimus doctor m
egh wgÿ mond . Semÿt lehetetlennek ne
aloÿch oth . hol ÿelennen vagÿon az fel
sseeges istennek ÿozagus malazttÿa .
Nÿolczad malaztossaga . lelkÿ ÿozagban tee
keelletes volta .. mert ez zent zÿz ÿnkab ak
ar vala ew masnak zolgalnÿ . honnem
zolgaltathÿ Annak okaert ees zabadon
meg hagÿaa az feÿedelemseegót hogÿ m
ÿwel . eegÿebeknek gÿorssabban zolgal
hathna De zent ferencz atÿanknak para
ncholattÿara esmeg ffel vewee : De kor
onkeed ezeeben tarttÿa vala az bólchnek
mondasaat Eccl xxxij . feÿedelmee em
eltetnek ee . Ne akarÿ ffel emelkódnÿ De
leegÿ ollÿan mÿnt eeggÿk ew kózólók
zent leo papa meg wgÿ mond . ez az
tekeelletósóknek bÿzon ÿgassagok . hogÿ
meneewel zentsseegósbek Anneewal . a
lazatosbak .. Ezen keppen teezen vala zÿz
zent Chalara azzon ees / kyról wgÿ olw
-astatÿk hogÿ nagÿ kegÿes zÿwó vala . m
ÿnd az zegheenÿekhez . mÿnd az betegókhóz
Ennen maga betegseegheeben kedeeg : kÿben
sok eztendeegh nÿawalga . Nagÿ betegsee
ges vala : es nagÿ vÿgh kedwel tÿrÿ va
la mÿnt ha ÿngÿen betegh sem volna .
Mÿkoron kedeeg oltarÿ zenthseegót akar
vala vennÿ . nagÿ sÿrassal kenÿhwllatass
al ÿarwl vala reea . kÿnek elótte olÿ
nagÿ feelelemmel . aal . mÿnt ha twlaÿ
don nÿlwan lathnaa wr Iesus Cristusth
ew Istenseege zerent : Wgÿ mond erról
zent Agoston doctor : Vala meneewel
kÿ nagÿob zent eeletew . es Az mennÿeÿ
kÿwanatossaggal tellÿesb . Annewal ew
ÿmachaganak ÿdeÿn . Az sÿralmas kenÿ
hwallatass beeweb : Pelda mÿnekewnk
zÿz zent Chalara azzon .
Kÿlenczed malaztossag choda teetelenek
meltossaga . kÿk kózzól ÿmez eggÿket lassok
meg .. Tórteneek egÿ napon . hogÿ chak ee
gÿedewl egÿ kÿnÿr leeletteteek az Calast
romba .. Es mÿkoron ebeed korra ÿwtottan
ak vona meg mondaak ewnekÿ : wr
istenhez valo bÿztaban kettee zeghetee . Az
feleet kÿldee Az fratereknek .. Az mas fe
leet oztataa el . Az azzonÿok kózóth kÿk
akkoron ewthwenneel tebben valanak .
Mÿkoron az zolgalo mondanaa hogÿ

{472b}
Nem ÿwthna mÿndennek Monda zēt
Chalara : ted azt ÿo leanÿom A'mÿt m
ondok ne gondolʼʼ semÿt vele . Es mÿ
koron el zeldóznee mÿndennek eleegh
keeppen . Wr istennek malazttÿabol esm
eg meg zaporodÿk vala kezeeben . az m
aradeka . Azonkeppen mÿkoron ola
ÿok ees el fogÿot vona . Az meg mosot
tÿzta nególben . menÿból adateek ol
aÿ ew zykseegókre . Mynd eellÿen
Istenÿ dolgokbol nÿlwan meg ÿsm
ertetÿk Az zent Azzonnak nagÿ ma
laztos volta . Azert dÿcheeretes wr
isten az ew zentÿben
Harmad tanwsawnk leezen .
zÿz zent Chalaranak . dÿchóseeges kÿ
mwlasanak erwendetes voltabol . Wgÿ
olwastatÿk ew rola .: Mÿkoron hala
lus agÿaban esóth vona .. Christus Iesus
zent zÿletetÿnek napÿan . mÿkoron m
ÿndenek . az veternÿere meentenek vo
na .. chak ennen maga marada . kÿ . nag̋
banattal .. hozÿaa ÿewe az eedes ara-
nÿas Iesus . es megh vÿgaztalaa az
ew zerelmes zolgalo leannÿaat . es ann
neera meg eróssóÿtee . hogÿ mÿkoron tÿ
zenheted napÿglan ehen zomeehon vo
na . Semÿ<t> nehesseegót nem erózne
De ÿnkaban . eegÿebeket ees bÿztath
vala . hogÿ gÿorssak leenneenek Az
wr istennek es Azzonÿwnk zÿz ma
rianak zent zolgalattÿaban : Mÿko
ron azert az effelÿ kor el ÿwtot vona
ÿme zem latomast nagÿ sok seregh
zÿzek be ÿeweenek . az ceelanban . kÿk
kózót eegÿkmÿnd az tebbÿt felewl m
wllÿa vala eekesseeggel es zeepseeg
gel .. hogÿ meeg az seteet eeÿet ees
vÿlagossagra valtoztatta vala .. Ez ked
eeg vala . az eedes ÿrgalmassaghnak
zent zÿleÿe . menÿorzagnak kÿral-
ne azzonÿa . zÿzeknek vÿraga es
Isten ffÿanak . zent Annÿa . Es mÿko
ron zÿz zent Chalarahoz ÿewt volna
hozÿaa haÿla . es meg apolaa ewtet .
Annak wtanna . nagÿ zeep palastot
hozata es bel lepóde vele zent Cha
laarat . testh zerent .: es kÿlemb kÿlemb
zeep vÿragokkal ÿo ÿllatw fÿwekkel
meg eekósewlteteek az agÿas haaz .

{473a}
Es azonkeppen Az bodogh leelek el valeek
az zent edenÿek fogssagabol es azon zent
zÿzeknek Aldot sereghe kózót Cristus Iesus
zent zÿneenek eleÿben . kÿt hÿhettÿek
hogÿ ennen maga Az edes Azzonÿwnk
zÿz maria bel aÿanlota . Dÿchóseeges zēt
haromsaag wr istennek . ees eerdemee
nek helÿeere allatta .. kÿnek zenth h
ala wtan . az ew eedes zerelmes meg
valto Iesus wra Az bodog testhnek
edenÿeet ees az gÿarlo vÿlagon ffel
magaztalaa : kÿlemb kÿlemb sok cho
-da teetelóknek mÿatta : az ew zenthse
ghes ÿo mÿwelkódetÿnek es eerdemee
nek mÿatta . O azert zerelmes atÿam
ffÿaÿ . ne alohatok . es ne ÿtellÿeetók
hogÿ wr isten el hagÿnaa . es el feled
nee azokat kÿket ez hamÿs vÿlagh m
egh wtaal .. Awagÿ kÿk ennen mago
kat wr isteneert . es az meennÿeÿ dÿ
chewseeges eremnek veereleert . meg
wtallÿaak es meg alazzaak : ÿme pel
da nekewnk zÿz zent Chalara Azzon .
kÿról wgÿ mond zent Amborus doct
or Az soltaar kenÿwet magÿarazw
an . Mÿneewel ÿnkab vala kÿ el ve
tóthnek es wtalatusnak lattatÿk ez
vÿlagon Anneeval . nagÿobban ffel
magaztatÿk . az mas vÿlagon . Es vÿzon
ellen vala kÿ eet nagÿob tyztósseg
ben bewseegben . bewchewletben . ma
ga mwtasban . eel . Anneewal zegheenb
zeegÿónb . wtalatosb . es el vetót leezen
Az mas vÿlagon . Ha kÿnek ertelme es
fÿle vagÿon . erche hallÿa mÿt akar
mondanÿ . Leen azert zÿz zent Chala
ra azzonnak ez vÿlagon valo peniten
cia tartasa . Negÿwen eztendeegh . Es
mweleek kÿwe mÿnt meg hallook .
mÿkoron wr zÿletetÿnek wtanna ÿr
nanak . Ezer . keth zaaz . hathwan ha
rom eztendóben . Mÿert hogÿ nem
reeghón valo . sok helÿen nem leelett
etÿk . az reeghÿ zentóknek eeletÿ kózót
bel ÿrwan .. keerÿek azert az kegÿelmes
wr istent hogÿ az ew zeep ÿegÿóseenek
eerdemeenek mÿatta : Ez ÿelen valo vÿ
lagon aggÿon malaztot . Es az masodÿ
kon . az erek bodogssagot Amen ..-

{473b}
Etth leezen emlekó̗zet
Azzonÿwnk zÿz Mar
ia kÿ mwlasanak .
Es menÿbe menetÿn
ek Innepeeró̗l
Ez maÿ Zent Epistolaat eredeth zerent
wÿgaztalo zent leelek . wr istennek ÿhle
seeból ÿrtta megh bólch eeggÿk kenÿwe
nek hwzon neegÿed rezeeben . Eccl . xxiiij
Azon Capitulomnak wgÿ mond . ezen
Epistola belÿ zent ÿgheeknek elótte . Az
bólcchesseegh . dÿcheerÿ az ennen lelkeet
es wr istenben tÿztóltetÿk . Es az kóz nee
pek kózót dÿchekóttetÿk . Es Az meennÿeÿ
felsseeghnek eegÿhazÿban meg nÿttÿa
az ew zaÿaat : es az ew ÿozagos voltan
ak elótte dÿchekóttetÿk . Es az ewtet ków
etew neepeÿ kózót ffel magaztatÿk . Es zent
sseeghes tellÿesseegben . chodaltatÿk
Es valaztottaknak kózótte dÿcheeretÿ leezen
Es az aldottak kózót aldot leezen .. hamar
ezen ÿgheeknek wtanna . kówethkózÿk
ez maÿ zent Epistola : kÿ meeltan olwa
statÿk Anÿa zenth egÿhazban . Ez maÿ
dÿchóseeges zent ÿnnepnek emlekózetÿ
re /. nagÿ sokkeppen valo twlaÿdonsagh
nak . kÿ ÿegÿzeseerth : kÿkról nÿlwabban
leezen magÿarazat az zent Epistolanak
megh feÿteseeben . De mÿeert Ez maÿ
zent napon emlekózÿk :. mÿnd egheez
kerezttÿen Anÿa zent <anÿa zent> egÿhaaz
mÿkeeppen Cristus Iesus Isten ffÿanak
zerelmes zent zÿleÿe Azzonÿwnk zÿz
Anÿa maria . Ez halandosaghnak rw
haÿaat . ees eeleteet el valtoztathwan
halalnak mÿ voltaat meg lataa . Es
az erek nÿwgodalmat kÿt keresót vala
meg lelee / Towabbaa . az erek dÿchew
seeghnek . erwendetes feenes lakodalma
ban .. Cristusnak alatta . mÿnden teremtót
allatoknak fólótte magaztateek . heelhez
teteek . es koronaztateek : ew zenthseeges
valaztasanak . eeleteenek es erdemeenek
veeghetetlen mÿwolta zerent :-

{474a}

[[]]

{474b}

[[]]

{475a}

[[]]

{475b}

[[]]

{476a}

[[]]

{476b}

[[]]

{477a}

[[]]

{477b}

[[]]

{478a}

[[]]

{478b}

[[]]

{479a}

[[]]

{479b}

[[]]

{480a}

[[]]

{480b}

[[]]

{481a}

[[]]

{481b}

[[]]

{482a}

[[]]

{482b}

[[]]

{483a}

[[]]

{483b}

[[]]

{484a}

[[]]

{484b}

[[]]

{485a}

[[]]

{485b}

[[]]

{486a}

[[]]

{486b}

[[]]

{487a}

[[]]

{487b}

[[]]

{488a}

[[]]

{488b}

[[]]

{489a}

[[]]

{489b}

[[]]

{490a}
Mÿnemew nagÿ tÿztósseeggel azerth ez
maÿ ffel vÿteteek az eedes zÿz maria :
megh latta vala zent Ianos ewangelista
ees kÿról wgÿ ÿrt latasarol valo kenÿ
nek tÿzen kettód rezeeben : Es ÿelóneek
nagÿ chodalatus ÿeeg̋ meennÿekben .
egÿ azzonÿallat nappal <holdal> kewrw̋l
veetethween . es az hold labaÿ alat lew
een . es ew feÿeeben tÿzen keeth Cÿllagos
korona vala : <..> Meelÿ tÿzen keet Cÿll
aghos Coronaÿak peldazattÿa alat kÿ ÿeg̋
zetteteek ez maÿ napon valo . tÿzen keet
reend belÿ tÿztósseege . hogÿ kedeeg nap hold
es az eghÿ zeep feenes Cÿllagok ewne
kÿ zolgalattÿaban neweztethnek : wgÿ er
thettÿek hogÿ mÿkoron . az forgo eghekre
ÿwtottanak volna . oly nagÿ feenlo vÿ-
lagossaggal ÿlletteteek az zÿz maria . hog̋
mÿnd napnak holdnak es cÿllagoknak
feenesseegók meg homalÿosodeek ellene
Es mÿkoron ÿwtottanak volna . az zentók
nek lakodalmaban .. ÿme eleben keleenek
az also zent Angÿalok el chodalkozwan
az zÿz marianak . dÿchóseegeen kÿt annak
elótte soha nem lattanak vala Cant vj mondanak . kÿchoda ez
kÿ ffel ÿew az pwztabol . m
ÿnt az ffeel tamado zeep haÿnal . eekós mÿnth
az hold . valaztot mÿnt az nap . rettenetes mÿnt
az meg zerzót seregh orrozat : feleleenek Cristus
nak seregheeból . Ez az zeplotelen zÿz kÿ bÿmben
felet nem ÿsmert . es gÿmelchót erdemlót az zent
leelókkel vbi supra . es ezenke
ppen dÿcheeretes Idwózletót mondanak ew
nekÿ . ÿewÿ ffel . ÿewÿ ffeel .. O bodoghssa
gus zÿz . meennÿeÿ dÿchóseeghnek kÿral
ne azzonÿa . nagÿob tÿztósseegre vagÿ mel-
to . honnem a'' mÿ karwnk eerdemlenee .
azert . meenÿ oda hol te nagÿssagodnak
wr isten helt zerzót es hagÿ aldomasod
dal mÿnket erek zolgaÿdat
Masodzor ywthwan az Archangÿolokn-
ak karokban . azok ees eleÿben keleeben
nagÿ dÿcheerettel . es el chodalkozwan ew
nagÿ dÿchóseeges meltosagaan mondanak
Kÿchoda . ez kÿ ffel ÿew az kÿetlenból .
kwcholkodwan ew zeep zeretóÿeenek nÿ
akara Mondanak . az zent angÿalok
kÿk az seregben valanak . Ez az kÿwalt
keeppen valo tÿztasagus zÿz . mÿndden iste
nÿ zeretettel tellÿes . kÿnek zeplótelensee
ghe eellÿen ÿghen keellemetes volt wr
istennek . Azok ees mondanak O zenthsee
ges azzonÿwnk nagÿob az te meltosagod
a'' mÿ eerdemewnkneel .. azert maraggÿ
wnk zent aldomasoddal .
Harmadzor . ÿwthwan az ÿozagos angÿal
oknak karokban . Azok ees eleÿbe keleen
nek mondanak lathwan mÿndden istenÿ
ÿozaggal tellÿesnek lennÿ / O aldot zenth

{490b}
Zÿz te mÿndden ÿozagokkal es choda teetelekkel
tellÿesseeges feellÿeb a'' mÿ erdemewnkneel
azert haggÿ zent aldomasoddal . te zolgaÿdat
Neegÿedzór ÿwthwan az hatalmas angÿa
loknak karokban : mondanak Idwez leeg̋
mÿ wrwnk wr istennek zent zÿleÿe . Idw
ez'' leegÿ te zent enghedelmesseegodnek oka
eert . O Bodogssagus mÿndden azzonÿallatok
nak kózótte . nagÿob az te hatalmassagod a''
mÿ eerdemewnkneel . kÿnek mÿnt felssee
ges azzonnak mÿndenek enghednek . azert
keerw̋nk haggÿ aldomast te zolgaÿdnak
Ewtodzór ÿwthwan az parancholoo angÿa
loknak karokban . mondanak : O chodalatus
bekeseegh zenwedew azzonÿallat kÿnek
ÿllattÿa es ÿo peldaÿa . erem vÿgasaag
feldón meennÿen valo teremtót allatoknak .
O dÿchóseeges parancholo kÿralne azzon
kÿ melto vagÿ mÿndent meg vÿgaztalnÿ
hagÿ zent aldomasoddal . te hÿw zolgaÿdat
Hatodzor ÿwthwan az wralkodo angÿa
loknak karokban mondanak . O bólchess
eeges azzonÿwnk . kÿ te ezesseegóddel m
ÿnden hatalmasokat meg gÿózteel : m
ennÿen feldón es pokolban . Azeert ÿllÿk
hogÿ ffeelseeg keeppen wralkoggÿaal isten
wtan . Azert keerw̋nk algÿ meg te zolgaÿdat
Hetedzór ÿwthwan az zekós angÿalok
nak karokban mondanak . Idwez leegÿ
istenÿ ÿrgalmassaghnak kegÿelmes keral-
nee azzonÿa . te vagÿ mÿndden zentók
nek . tellÿesseeges erwendetesseeghok es
vÿgasagok . te zÿltet ez vÿlagra eelók
nek es holtaknak hatalmas bÿraÿaat
kÿre eegÿeb melto nem volt azert
nagÿ az te bewseeges ÿo voltot mÿ hoz
ÿank : keerw̋nk hagÿ aldomassal mÿnket /
Nÿolczadzor ÿwthwan : az zent kerw
bÿn angÿaloknak karokban mondanak .
O istenÿ nagÿ bólccheseeghnek chodalatus
edeenÿe kÿnek mÿ zolgaÿ vagÿwnk . te
kedeegh zent zÿleÿe . zent Annÿa . es kwt
ffeÿe . azert felette meltob . vagÿ mÿna-
lwnknaal : meenÿ feellÿeb az istenÿ ból
ccheseeg lathnÿ es hagÿ zent aldomasod-
dal mÿnket te zolgaÿdat
Kÿlenczedzór ÿwthwan . Az dÿchóseeges
tÿzes Seraphÿn angÿaloknak karokban .
kÿknek felette wr isten zÿneeÿglen teeb
<..> kaar angÿaloknak nÿnchenek . kÿk
annewal nagÿob istenÿ tÿzes zeretetben
es zÿnról zÿnre valo Bodog latasban
vannak . mÿneewal . kózelben lakoznak .

{491a}
Wr istenhez : Mÿkoron lattaak volna az
kegÿes zÿz marianak nagÿ dÿchóseeges vol-
taat el ameelkodwan raÿtta mondanak .
Idwez leegÿ . malazttal tellÿes . zeretettel
tellÿes . zent leelekkel . es wr istennel tel
lÿes zeplótelen zÿz . O Istenÿ zeretethnek
es feelelemnek zeep zÿleÿe . O istenÿ
foghatatlan ÿsmerethnek . bólcchesseeges zēt
annÿa . Bÿzonÿawal te mÿnden bodogh
leelkóknek eeggÿetlen egÿ Idwósseegók es
vÿgaztalasok te vagÿ mÿndden zentókn
ek . Iwtalmok es eerdemók . Nagÿob az
te zent meltosagod mÿndden zentóknek
eerdemókneel . Azeert meenÿ ffeel . az te zēt
ffÿattwl . kezdetnek elótte megh zórzót her
re . es hagÿ aldomast mÿnekewnk te hÿw
zolgaÿdnak nagÿssagus azzonÿwnk
Tÿzedzór Az oo tórweenbelÿ zentók Adam
twl foghwa .. mÿnd Ianos baptistaÿgh
lathwan . az zÿz marianak nagÿ dÿchó
seeges meltosaagaat erw̋lnek vÿgadnak
vala raÿtta mondwan . ÿme hol vagÿon
a mÿ nemzetewnkbol tamadot bodogh
zent zÿz . es isten zÿlew zent Anÿa . kÿ
mÿnket meg wÿgaztalt mÿnden remee
-nseegewnkben : es meg segheellót mÿnd
den nÿomorwsagwnkban : Aldot leeg̋en
mÿnd erekkw̋l erekkee Amen .
Tÿzen eeggÿedzór . Az wÿ tórweenbelÿ
zentók . kÿk ewnekÿ elótte kÿ mwlw
-an az meennÿeÿ dÿchóseegre mente-
nek vala . Dÿcheerween wr istennek
zent Annÿaat mondanak . Idwez leegÿ
meennek feldnek . dÿchóseeges keralne
azzonÿa . Ierwsalemnek eekósseege . Cri
stus Iesus wrwnk valaztot nepeenek
bÿzon ereme otalma es vÿgasaga . te
wagÿ mÿnekwnk . mÿndden Idwessee
gewnk es eerdemewnknek oka . es ÿw
talma : yme vala mÿ ÿawnk vagÿon
mÿnd te atalod . es te mÿattad vagÿon
halakat adwnk teeneked . mÿnth nemes
Azzonÿwnknak .. Aldot leegÿ mÿnd erekk
ewl erekkee az te zent Iesus ffÿaddal am̄ /
O zerelmes atÿamffÿaÿ gondolhattÿok ee
mÿt zoolt mÿt felelt leegÿen mÿnd ennee
tÿztósseegre . az isten zÿlew zÿz maria . m
eennek feldnek keralne azzonÿa . Bÿzo
nÿawal nem vette semÿe . el sem hal-
gatta / De kegÿessen hÿhettÿok . es valha
-ttÿok hogÿ nagÿ bólcchen reea twdót fel
elnÿ . es meelseeges alazatossal . bwzgo
sagus istenÿ tÿzes zeretettel es mÿndden

{491b}
Tÿztósseeggel . mÿnt ollÿan felsseeges azzon
eedes halakat adwan raÿtta wr istenn
ek . es az zerelmes zent ffÿanak . menee
ÿowal zeretteek volna ewtet . mondwan .
Aldot vagÿ Izraelnek erek wra . es
teremtó istene : kÿ twlaÿdon . mÿndden dol-
gaÿdban nagÿ . es chodalatus wagÿ . Es
aldot te istenÿ meltosagodnak zent newe
mÿnd erekkw̋l erekkee Amen .
Annak wtanna tereÿthween ew eedes
bezedeet az dÿchóseeghnek erekós zentÿre
mondwan .. Aldottak vattok tÿ ees mÿ
nd nÿaÿan . wr istenben . kÿ mennÿeth
feldet es vÿzet semÿból teremtót : Reea
feleleenek az zentók mondwan . Amen .
Mÿ ees mongÿok az zentóknek wtan
nok Aldot legÿen az felsseeges terem-
tew wr isten . es az ew eedes dÿchew
seeges zent zÿleÿe . Amen .
Imaran harmad tanwsagwnk
leezen mÿkeeppen Dÿchóseeges zent haro
msaagh wr isten . Az eedes Isten zÿlew
zÿz Anÿa mariaat keralÿ feelseeges zek
ben . es kÿwalt keeppen valo ewnekÿ m
egh zerzót karban helheztetee . Es mÿne
-mew zent koronawal . megh koronazaa .
Es mÿnemew aÿandekokkal . meg aÿan
dekozaa . kÿkkel dÿchekódÿk mastan . es
mÿnd erekkw̋l erekkee Amen .
Az elsewról zolwan az az . mÿnemew
okaat vehettÿók mert megh hallook hog̋
az zentóknek zent Angÿaloknak eeggÿk
se leegÿen heelʼʼ zerent . De mÿndennek
felette magaztatot leegÿen kÿt megh bÿ
zonoÿthatwnk Anÿazent egÿhazzal . mon-
dwan . Exaltata es scta dei genitrius super
choros Angelorum etcetera . ffeel magaztattaal ist-
-ennek zent zÿleÿe mÿndden kar angÿa
loknak felette meennÿeknek orzagaban .
Masod bÿzonsaag Gen vij . mÿkeppen
Noenak Baarkaÿa ffel emelteteek az wÿz
ezen koron . mÿnden heegÿeknek felette .
Azonkeppen az zÿz maria mÿnden teremtót
allatoknak felette : Azont Bÿzonoÿttÿa
zent Dauid psᵒ xliiij Allattateek az ker
alne azzon te ÿogaÿd felól . kÿlemb kÿlemb
aranÿas ótózetókkel kórw̋l veetethween
Wgÿan azonrol veetetÿk / iij Reeg ij
zerezteteek kÿralÿ zeek az kÿral annÿa
nak . az kÿralnak ÿoghÿa felól . es . belee
ÿlteteek . meelʼ peldazat zerent valo ÿrasok
bol

{492a}
Azt bÿzonoÿthattÿok hogÿ Rokon kózel helh
óztetót leegÿen Cristus Iesusnak ew zeep kÿ
ral ffÿanak karaban . emberÿ termeezetÿ
zerent .. hogÿ az meennÿeÿ bodog leelkók
mÿnd az felsseeges kÿralt mÿnd az kÿral
ne azzon eegÿ tekeentettel neezhesseek .
Es mÿkeppen termeezetó̗k eegÿ . tÿztósseegek
ees eegÿ leegÿen / kÿt lelkÿ veelekódees
zerent ezen gondolhatwnk megh . wgÿ
mÿnt ÿmaran tÿzen kettód karban ÿwth
wan . az az Dÿchóseeges zent haromsag-
nak eleÿben . howa . wr Iesus bel mwta
taa .. es ÿelentee nagÿ tÿztósseeggel ..
Reea tekeenthween azert Az erek atÿa
mÿnden hato wr isten nagÿ kegÿelmes
zemmel .. megh aldaa ewtet . zent atÿaÿ
aldomasawal . mondwan . En atÿaÿ al
domasom nÿwgoggÿeek te raÿttad . en ze
relmes en eedes leanÿom erekkw̋l erek
-kee . mert ennekem koronkeed kellemetes
voltaal .. ÿme ez maÿ naptwl foghwa ffel
magaztatom az te newedet mÿnden tere
mtót allatoknak felette . mÿnd erekkee
Ez maÿ <.> napon . keralne azzonnÿaa zen
tóllek teegódet ez en zent orzagomban . h
ogÿ wralkoggÿaal . mÿndenekón kÿk ez
en hazamban es wdwaromban vannak
Es mÿndden teremtót allatok meenÿbe es
feldón . te parancholatÿdnak engheggÿenek
Es kÿket Idwózeÿtenÿ akarz Idwózw̋ÿch
Es orzagoly : eremmel vÿgasaggal erekkw̋l
erekkee Amen .
Masodzor ffÿw wr Isten ees . megh Aldwan
monda . Aldot leegÿ mÿnd erekkee o en
zerelmes zent zÿleem . Mert ennekem mÿn
denben hÿw es kellemetes leel : En ees azt
akarom hogÿ mÿkeppen . enghemet tÿztól es
ÿmaad . mÿnt felsseeges kyralt . mÿndden
teremtót allat . Azonkeppen teegódet ees tÿz
tóllÿón es dÿcheerÿen : ewrw̋l azert es vÿ
gagÿ ÿmaran te zeplótelen zÿz meehednek
istenÿ gÿmólcheewel erekkw̋l erekkee Am̄ .
Harmadzor wÿgaztalo zent leelek wr isten
ees megh aldwan monda : Aldot vagÿ
en zeepsegew ÿegÿesóm kÿ ennekóm mÿ
ndenben hÿw es enghedelmes leel : annak
okaert en ees mÿnd testben leelekben tÿztan
es zeplótelen megh tartalak . Te leegÿ azert
keench tartom : az en heet rend belÿ zenth
malaztossagomnak ÿozaghÿn es valakÿnek
te hÿweÿd kózzól akarandod zabad leegÿ el .
oztogathnÿ . Ewrw̋l azert es orzagolÿ mÿ
welw̋nk erekkw̋l erekkee Amen .
Azt lathwan halwan . az eedes zÿz maria
nagÿ alazatus few haÿtassal halakat ada
dÿchóseeges zent haromsaghnak . mÿndden

{492b}
Iowoltarol . Es ennen magaat aÿanlwaan
mÿndden zolgalattra . mondwan luc . j .
ÿme wrnak zolgalo leanÿa / mÿndenben
leegÿen wrnak zent akarattÿa . es aldot
leegÿen wrnak zent newe erekkw̋l erekkee Am̄
Es Annak wtanna Dÿchóseeges zent haro
msaagh wr Isten Tÿzen keeth zent reend-
belÿ eekós zCoronakkal Coronazaa . Aÿoÿtatos
doctoroknak mondasok zerent .
Elezer zeep Aran Coronawal . kÿ mondatÿk
az meennÿeÿ dÿchóseeghnek allat zerent valo
ÿwtalma / kÿ adatÿk . es aal . az zent harom
saghnak zÿnról zÿnre valo latasaban / az
harom lelkÿ ÿozagoknak meg tartasaeerth
hÿthnek Remeenseeghnek es zent zeretethnek
Mÿkeeppen kedeeg az Aran Coronanak sem
kezdetÿ sem veege nÿnchen Azonkeppen
az meennÿeÿ Istenÿ latasban eremnek soha
fogÿatkozasa nÿnchen Ez eellÿen zentsseeges
Coronawal Coronazaak elezór az eedes zÿz
mariat . zerelmes atÿamffÿaÿ . Azon keerlek
es ÿntlek hogÿ ne eeleegóggÿetek ez ne
mes ÿrasnak chak olwasassawal . es
hallasawal . De vesseetók reea elmeeteket
es tanwllÿatok megh . hogÿ az eedes zÿz
marianak peldaÿa zerent eelween . ez
el mwlando vÿlagon : eerdemlÿeetók tÿ
ees ez eellÿen nemes Coronakat : hanem
mÿndenÿket eegÿzerssmÿnt . Awagÿ wr
istennek segódelmeewel vala meellÿeket
Mert ez vÿlagon valo zeep . ÿo es dÿchó
seegh mÿnd el mwlÿk es semÿe leezen
mÿnt ÿol lattÿok . Azert az erekkee va
lokat keressók zent palnak mondasa zerent .
Masod Corona kÿwel Coronaztateek az
eedes zÿz maria mondatÿk . erek zÿzess
eeghnek Aran Coronaÿa . Ha <kedeegh> az-
eert wr isten eegÿeb zÿzeknek Coronaat
aad . mÿnt ÿegósÿnek : Az zÿzeknek zÿz
An̄ÿanak : mÿnemew Coronaat gondol
hatwnk adot leennÿ : kÿról wgÿ wa
gÿon meg ÿrwa Cant ij . Sicut lilium
inter spinas . Sic Amica mea inter filias .
Mÿkeent az zeep feÿeer liliom az tów
ÿskek kózót Azonkeppen vagÿon az en
zeretóm eegÿeb zÿzek kózót : Annak oka
eert wgÿ olwastatÿk az eegÿ bwlchẃs
ÿmachagban Idwez leegÿ meenÿorza
gnak keralnee azzonÿa . Angÿalok
kÿrallÿanak zent Annÿa : O maria zÿk
zeknek vÿraga . mÿnr rosa . es liliom
teegÿ ÿmachagot te zent ffÿadhoz . hÿw
neepeknek Idwesseegókert
Harmad zent Coronawal Coronaztateek
predicatorssaghnak Coronaÿawal : kÿról
zent peter apostol ÿr az ÿrastwdoknak . j . pe j

{493a}
Mondwan tÿ kÿk bólcchek vattok eeltess
eetók az hÿweket es tanohatok . hogÿ vee
gÿeetók megh heerwadhatatlan es veeghetetlen
dÿchóseeghnek Coronaÿaat
<.> zent Danÿel proffeta meg wgÿ mond .
Dan xij . kÿk bólcchek leennek : feenlód
nek . mÿnt az feenes Cÿllagok erekkw̋l
erekkee . es eegÿebeket ÿgassagra tanoÿ
-tandnak . de kÿ volt feulddón Cristusnak
wtanna nagÿob bólch mÿnt az eedes zÿz
maria az erek bólccheseeghnek zent zÿle
ÿe / kÿ az zent Apostolokban az zent hÿtót
megh eróssóÿtótte . kÿ . Cristus Iesus eeleteere
ewket meg tanoÿtotta . es mÿndennek ÿo
peldat hagÿot az erek Idwesseegre . Azerth
meltan eerdemlótte az p̄dicatorsaghnak
Coronaÿaat . mÿnt predicatoroknak predica
tora . es mestereknek mestere :-
Neegÿed Coronawal Coronaztateek Zent
Martÿromsaghnak Coronaÿawal . Oh mÿ
lehet nagÿob martÿromsaagh ha megh
gondollÿok mÿnt az eedes zÿz anÿa zen
wede ew eedes zerelmes zent ffÿanak
nÿomorwsagan . O mÿ halallal nem h
alt volna meg . ha az keserw̋ el meent
vona elótte Azert bernaldnak monda
sa zerent anneewal nagÿob volt az ew
keserw̋seege mÿnewel zÿweeben leelke
ben zenwedót . kÿt senkÿ megh nem ólh
et . azert kÿwalt keeppen eerdemlótte az zent
martÿromsaghnak Coronaÿaat
Ewtód korona mondatÿk . halhatatlan
eelethnek Coronaÿa Apok ij kÿnek
harom dÿademaÿa vagÿon thwdnÿa
Illÿk . zÿzesseeghnek . hazassagnak es óz
wegÿsseeghnek eerdeme . kÿkben reezes
leen az eedes Azzonÿwnk maria .
Hatod Corona : Gÿózódelemnek korona
ÿa . az az kÿ ennen zabad akara<.>ttÿa ze
rent mÿndden ez vÿlaghÿ gonoztwl
meg vonzÿa magaat . isteneert : kÿnek
kÿwalt keppen valo eremet es vygasag
ot adnak eerette az erek dÿchóseegben .
Heeted ÿgassaghnak Coronaÿa . kÿt ÿo
mÿwelkódeteert es mwkaeert adnak
zent paal apostolnak mondasa zerent .
j thimo : iiij : De az zent malazttal tehet
nÿ valamÿ ÿoth haat senkÿ teeb ÿoot teeb
mwkaat nem teet mÿnt az zÿz maria mert
senkÿben nagÿob istenÿ zeretet . tehetsseegh . es
malazt nem volt mÿnt ew felssegheeben .
Nÿolczad zÿnnek es zeepseeghnek Coronaia
kÿt az ollÿannak adnak . kÿ artatlansag
ban es lelkÿ testÿ<.> tÿztassagban eelth Sap
v . Azok kówetÿk wr istennek artatlan

{493b}
Baranaat az az Cristus Iesusth vala howa
terw̋l fordwl Apok xiiij . Ez eellÿen
zent eelet sem talaltatÿk nÿlwabban m
ÿnt az eedes zÿz mariaban zent Anselm
us doctornak mondasa zerent . Annak ok
aert mondatÿk ew rola . Cant vj . mÿ
ndenestw̋l foghwa zeep vagÿ en zeretóm
gÿenÿerw̋ es eekós . Es semÿ macula
tebenned nÿnchen
Kÿlenczed . kÿralÿ Coronanak tÿztóletÿ
mert mÿnt ÿmaran meg hallottok ewne
kÿ adaa zent haromsaag wr isten . meen
nek feldnek es pokolnak kÿralne azzo
nsagaat . hogy mÿndennek parancholna .
kÿ megh peldaztateek hester kÿralne azz
onÿon . Hester ij /
Tÿzed mondatÿk . kÿralÿ ÿegÿesseeghnek
meltosaga . mert az eedes zÿz maria va
laztateek az nagÿ twlaÿdon meltosagra
hogÿ ew lenne az meennÿeÿ felsseeges
hatalmas kÿralnak ÿegÿese . Es ew w
tanna Anÿazent egÿhaaz az teeb hÿwek
ben . Esaÿ Lxj :
Tÿzen eeggÿed mondatÿk . dÿchóseeges tÿz
tósseeghnek Coronaÿa : Ez eellÿen zent Co
ronaat ez maÿ vewee . mÿkoron be vÿte
teek nagÿ tÿztólettel eremmel vÿgasag
gal . az meennÿeÿ wdwarnak lakodalm
aban . kÿ meg peldaztatot Wala Iwd
ÿt azzonÿon reeghÿ ÿdóben Iwdit xv .
Tÿzenkettód Corona mondatÿk . tórween
teetelnek . es hatalmassaghnek dragala
tus Coronaÿa . kÿról emlekózÿk zent
dauid proffeta psᵒ [] Teweel ew
feÿeeben dragalatus kówekból zórzóth
zeepseegew Coronaat : mert senkÿ ez eell
ÿen nagÿ meltossagus wrasaghnak Co
ronaÿa eegÿebnek nem adatÿk hanem
chak az bÿzon erekósóknek . ees twlaÿ
don valo ffÿaknak . kÿból meg bÿzon
wltatÿk hogÿ az eedes zÿz maria azzon
ÿwnk az wr istennek zent orzagaban
bÿzon weer zerent valo magzat es ere
kós : mÿnt byzon istennek zent Annÿa
kÿról wgÿ mond zent Ber . doctor . Adat
wan vagÿon teeneked o aldot zÿz maria
hatalom meennÿen es felden hogÿ vala
mÿt akarz . azt mert nÿerhetót wr istentw̋l
O azert zerelmes atÿamffÿaÿ Cristus Iesus
nak es azzonÿwnk zÿz Anÿa marianak
aÿoÿtatus hÿweÿ zolgaÿ leanÿ megh
hallook . az mÿ nemes azzon zÿlenknek
tÿztóletes es meltosagus voltaat . eerdemes
es hatalmas voltaat : kegÿelmes es mal
aztus voltaat : Aÿanlok nekÿ mÿ magw
nkkat lelkwnkket testewnkket eeletwnk
ket kÿ mwlaswnkkat . hogÿ otalmazÿon
mÿnden vezedelemtw̋l .. es vÿgen oda hol
ew vagÿon orzagolwan erekkwl erekkee Am̄ .

{494a}
Bodoghsagus zenth
Istwan kÿralnak
Innepeeró̗l .-
[M]Isericordia et veritas custod
iunt regem . et roborabitur
clemencia tronus eius proverbiorum
xx capitulo : Irgalmassaag
es ÿgassaagh megh órÿzÿk
az kÿralt es kegÿelmessee
gghel megh erósswltetÿk ew
nekÿ bÿrodalma . ez ÿgheek vannak meg
ÿrwan bólch eeggÿk kenÿweenek hwzad
rezeeben : meelʼʼ ÿgheek meltan veetethet
nek . dÿchóseeges zent Isthwan kÿralnak
newe dÿcheeretÿre . kÿ mÿgh ez vÿlagon
leen . nagÿ ÿrgalmassagban ÿgassagban
es kegÿelmesseegben eele ez zegheen wÿ
kerezttÿen neep kózót . mÿnemew zenthsee
ges eeletben kedeeg veegezee el ÿdeÿeeth
Az sok choda teetel . es anÿazent egÿh
aaz nÿlwan vallÿa es bÿzonoÿttÿa
Bÿzonÿawal azert meltan keel . ez dÿchó
seeges Cristus Iesusnak valaztot vÿtezeet
es Confessoraat . ÿelessen ez zegheen m
agÿar orzagh belÿ nÿomorwlt neepnek
dÿcheernÿ tÿztólnÿ . kÿknek wr isten kera
lÿ meltosagwl . es Apostol gÿanaant adaa
hogÿ mÿnt tanwsagawal es ÿo eeletee
nek peldaÿawal . tanoÿtanaa ÿgazgath
naa otalmaznaa .: es az erek ÿdwessee
ghnek wtaara vonnaa : Azert zerelmes
atÿamffÿaÿ nagÿ zerelmetes zolgalattal .
es aÿoÿtatus halaa adassal tartozwnk
ez bodogssagus zent kÿralnak . kÿ mÿat
ennÿ sok lelkÿ testÿ ÿokat erdemlettwnk .
Ha kedeegh ew halando eeleteeben ollÿ
an zorgalmatos wolt ez zegheen neepnek
Idwesseegeen es otalmazasaan . haat m
ÿt veelhetw̋nk teett es teezen . az halh
atatlansagban . zenetlen kenÿereghween
wr istennek elette . ez ew zegheen nep
eerth . Netalantan reeghen el veztw̋
nk volna . mÿ gonoz bÿneÿnkeert . ha
Az eedes Azzonÿwnk zÿz mariawal az
zent kÿralÿok ew kegyes essedózeesóknek
mÿatta nem taplalnanak . kÿról wgÿ
eenekól anÿazent egÿhaaz ez maÿ zenth
zolosmaban . Idwez leegÿ bodog zent
Isthwan kÿral . te neepednek nemes reme
nseege Idwez leegÿ mÿ meg tereesewnk
nek byzon doctora ess Apostola . Idwez

{494b}
Leegÿ mÿndden Zentsseeghnek es ÿgassaghnak
feenes tÿkóre the mÿattad hÿttewnk Crist
us Iesusban . te mÿattad ÿdwózewlw̋nk ees
Cristusban . keerw̋nk ÿmagÿ ez te neepedeert
ÿmagÿ . <.>egÿhazÿ zolgalokeert ees . hogÿ eegÿ
ellenseegh se leegÿen ragadozo ez te neeped
kózót Amen .
Bodogssagus zent Isthwan kÿralnak es Con
fessornak dÿcheeretes meltossagarol . es zent
sseeges eeleteeról akarwan . zolnÿ . doctor
oknak mondasokbol heet nemes .. tÿztóle
tes aÿandekokat talalwnk kÿkkel wr isten
ez ew zerelmes zolgaÿaat anÿazent egÿ
hazban ffeel magaztalaa . eegÿeb kÿralok
nak es orzaagh bÿro feÿedelmeknek felette
El<e>ssew meltossaagh . mondatÿk . Angÿalÿ
ÿzeneth . mert wgÿ olwastatÿk rola hogÿ
wr isten ew zent ÿsmeretÿ et valaztasa zerent .
mÿnt az zeep rosaat az tówÿsk kózzól
azonkeppen zent Isthwant . az pogan zÿlek
tewl . maganak valaztaa . kÿnek f ees fo
ganattÿaat meennÿeÿ zent kówet atal
ÿzenee megh . kÿben nemÿ keeppen hason
lattateek wrwnk Iesushoz . Azzonÿwnk
hoz es kereztólew zent Ianoshoz . ez eell
ÿen nagÿ meltosagus zentókhóz
Masod meltossaggal zeretee wr isten . zent
newezethnek hÿwatallÿawal : Mert mÿ
koron ÿmaran az ew zÿleÿ kerezttÿennee
lettenek volna . es hywseegben eelneenek
es az Iambor Azzonÿallat zÿleseehez kóz
elgethne . Nekÿ ÿeleneek ꝓthomartÿr zent
Isthwan es monda ewnekÿ : Bÿzzaal az
zonÿallat wr istenben . es leegÿ bÿzonÿos
benne . mert ÿme ffÿat zÿlz . kÿnek . ez or
zaagbelÿ neep kózót kÿralÿ Corona adatÿk
es az en newemet aggÿatok ew reea .
Az azzonÿallat nagÿ chodalattal monda
ky wagÿ wram . es kÿ newed . En va
gÿok wgÿ mond prothomartÿr Isthwan
kÿ Cristus Iesuseert elezer zenwettem
es el enÿezeek . Es mÿkoron az bodogh
magzat zÿletót volna .. zent Albert pÿspek
ÿztragomot . az zent newre meg kereztólee
Harmad . meltosaggal zeretee . erek Idwess
eeghnek bÿzonÿos batorssagawal .. O zerel
mess atÿamffÿaÿ . bÿzonÿawal nagÿ iste
nÿ aÿandeek es malaztossaagh : kÿt wr
isten meegh ez vÿlaghÿ eeletben az erek
Idwesseegre valazt mÿndden feelelem
neel kÿl : kÿt kewes zentóknek olwasw
nk enghedóthnek lennÿ
Neegÿed . meltosaag hogÿ wr isten . ewtet
sokkeppen valo meltosagokkal zeretee .

{495a}
Kÿket eegÿzórss mÿnd nem ÿghen olwas
wnk enghedóthnek lennÿ . Elssew mond
atÿk istentw̋l adatot nemes kÿralsaagh . ma
-sod dÿcheeretes apostolssaagh .. harmad doctor
saagh : O bÿzonÿawal nagÿ istenÿ aÿandeek
kÿnek eellÿen es ennÿ malazt enghettetÿk
wgÿ olwastatÿk ew rola hogÿ mÿkoron ÿm
aran ffel seerdw̋lt volna . Dÿakÿ twdom
anban ees bólch volna . eegÿbe hÿwataa
ew attÿawal ez orzaagh belÿ wrakath es
nemesseket : kÿrallÿaa teweek ewtet . Es
annak wtanna azon eztendóben . mÿkoron
Cristus zÿletetÿnek wtanna ÿrnanak kÿ-
lencz zaaz .. kÿlenczwen heet eztendóben
zent Isthwan kÿralnak kerezttyen attÿa
bodogwl es ÿo hÿtben kÿ mwleek ez vÿ
lagbol es vÿteteek az erek bodogssagban .
Zent Albert pÿspek ees azon eztendóben
menween az pruzok kózzee predicallanÿ
es martÿromsaghnak koronaÿaat vewee .
zent Isthwan kÿral kedeegh fogaa . magaat
Istennek zent parancholattÿa valo eeletre /
Ewtód . meltossaggal zeretee wr isten .
nagÿ tekeelletes es eerdemes eelethnek
malaztossagawal : mert vala mÿt keer
vala wr istentw̋l . mÿnd meg nÿerÿ va
la .. sok chodakat ees teezen vala wr
isten az ew zent eerdemeenek mÿatta kÿ
ket ha mÿnt elówe newezghetneenk .
nehez volna chak halgathnÿa ees :
Hatod meltossaggal zeretee wr isten : meen
nÿeÿ feenló chodalatokkal es ÿelenetek
kel .. Gÿakortaa ÿewendóket megh ÿsmer
vala . zent leeleknek ÿhleseeból . Azt ees
meg ÿsmerÿ vala meeg annak elette
mÿkoron gonoz tanach . es haborwsaag
tórteent ez zegheen magÿar orzaag ellen .
Olÿ ÿghen el hatalmazot vala kedeegh
az istenÿ latasban . hogÿ mÿkoron aÿoÿ
tatus ÿmachagaban volt . el ragattatok
neha leelkeeben . Neha test zerent ees fel
emeltetót az ffeld zÿnról : ew zentssee
ges eerdemeenek mÿatta : Meel zorgal
mass bwzgosaga volt kedeegh anÿazēt
egÿhazhoz : nÿlwan vagÿon : mert nem
chak ez orzagban rakattatot zent egÿha
zakat . De Ierwsalemben . Constaninapol
ban . Romaban . es sok orzagokban .: kÿkból
megh ÿsmertetÿk kerezttÿenseeghóz valo
zomeehozasa . es wr istenhóz valo zeretetÿ
Heted meltosaggal zeretee wr isten ez
zent kÿralt . ew zent halalanak choda
keppen valo ÿsmeretÿwel . kÿt nÿlwab
ban megh hallwnk az ew zent eeleteból .

{495b}
Sequitur Legenda .
Wr Iesus Cristus zÿletetynek zÿletetÿnek
wtanna olÿ mÿnt zaaz heÿan ezer ezten
dó felee ÿrwan . mÿkoron teeb orzagok kó
zót wgÿ mÿnt ez orzagh Cronicaÿaban
talallÿok az Scÿttÿaÿ magarok . Constanti
napolt es eegheez . górógh orzagot ffeel dwl-
taak volna . es ez vÿlagon zertezerenth
kerezttÿenseegben ees sok pwztasagot tótte
nek volna .. mÿeert ewk poganok valan
ak . Vala azon ÿdónek wtanna . eegÿ
hatalmas Capitan feÿedelem kÿnek Taxon
vala newe . es mÿnd eegheez alffóldet
raacz orzagot . mÿnd gherek orzaghÿgh ho
doltattÿa vala . Es lakasa vala taxon
óreenÿ az alffóldón / Ez feÿedelemnek
ÿdó ÿartaban leenek keth ffÿaÿ : Geÿssa
es Mÿhaalʼʼ : Ez Mÿhal feÿedelemnek
leenek esmegh keth ffÿaÿ : eegÿk newezee
kopaz lazlonak / Az masodÿkat Vazwl
nak : kopaz lazlonak ÿdó ÿartaban lee
nek harom . ffÿaÿ Andras . Bela . es le
uente . Belatwl leen zent lazlo lenǵel
orzagban . kÿról nÿlwabban vagÿon meg
ÿrwan zent lazlo kÿral eeleteeben .
Taxonnak az elssew ffÿatwl kÿnek vala
newe Geÿssa / azon ÿdóben mÿkoron
Cristus zÿletetÿnek wtanna ÿrnanak
kÿlencz zaaz hathwan kÿlencz eztendó
ben . wr istennek kÿwalt keeppen valo
malazttÿabol zÿleteek zent Isthwan kÿ
ral .: zent Isthwan kÿraltwl . teeb ffÿaÿ kó
zót zÿleteek az eedes zÿz zent ÿmre her
czegh . kÿnek zentsseegess eeleteet . ha isten
egheesseegben hagÿan az ew zent ÿnne
pe napÿan megh hallÿok nÿlwabban .
Mastan emlekózzÿw̋nk az ew zent attÿa
nak meltosagus zent eeleteeról : Mÿko
ron azert Bodogssagus zent Isthwan kÿral .
ffeel seerdw̋lt emberkoraban ÿwtot vol-
na . gÿoropodÿk vala . mÿnt meenÿból
adatot nemes magzat . zent aÿandeek . m
ÿnd wr istennek . mÿnt embereknek
latasara . ÿo elkóchben Iamborsagban . zēt
malaztban . istenÿ feelelemben ess zere
tetben . es mÿndennek wtanna zentssee
ghes eeletben . leelkeet eeltetween aÿo''
tatus ÿmachagokkal .. elmeeÿeet meennÿeÿ
gondolatokkal . ez vÿlaghÿ testÿ eeleteet
zent beÿttel vÿgÿazassal es zarandok ÿa
rassal : felette kÿlemben honnem az ma
stanÿ . wrak feÿedelmek es nemessek

{496a}
Mÿkoron azert wr isten az kÿralsagban
megh eróssóÿtótte volna .. ottan pokolbelÿ
sathan wtanna erede . hogÿ el eÿtenee
mert nehezzee tarttÿa vala hogÿ az ew
zent eerdemeenek mÿatta . ez orzagot ke
zeeból kÿ zalaztotta volna ; Vala azert
az ÿdóben Somogÿssagban egÿ pogan
hatalmas herczek kÿnek kwppan vala
newe az reeghÿ kopaz zÿrÿnd feÿedel
emnek maradeka : kÿ meegh zent Isthw
an attÿanak eelteeben ees . eróssen w
ralkodÿk vala . mÿnd egheez Somog
sagban es zalassagban : Mÿkoron zent
Isthwan kÿralnak attÿa Geÿssa kÿ m
wlt volna . tamada ffeel ez gonoz ke
gÿethlen herczegh . Akarwan zent Isthw
an . kÿral gonossaag zerent . maganak
veennÿ . az zent kÿralt meg ólnÿ ez
mÿnd ez egheez orzaghnak wrasagaban
esnÿ . Zent Isthwan kÿral halwan az
gonoz zandekot . egÿben hÿwaa az ma
gÿarÿ wrakat . es dÿchóseeges zenth
Marthon pÿspeknek seghódelmeet keer
wen . kÿ zalla kwppan herczeg ellen .
Es tewee hadnaggÿaa Vencellinus newó
wrat kÿ ÿewt vala hozÿaa neemeth
orzagbol . Es mÿkoron nagÿ eróss ÿtkóze
tót tóttenek volna . wr istennek ÿrgal
massagabol . adateek az dÿadalom zēt
zent Isthwan kÿralnak / Es azon hadb
an Vencellinus had nagÿ / meg ólee kwpp
an herczegót kÿeert . nagÿ sok aÿandekot
es tÿztósseegót veen az zent kÿraltwl
Es az gonoz hÿtetlen Somogÿ hÿspant
vagataa neeggÿee . Zent Isthwan kÿral
Eggÿk rezeet kÿldee ÿztragomÿ kappwra
Az masodÿkat Wesprÿmee Az harmad
ÿkat el ffeel Gÿórree . Az Negÿedÿketh
el bee erdelben . mÿeert mÿnd ez egheez
orzaghnak ellesseege volt ..
Masod hada zent Isthwan kÿralnak
Leen . Erdelÿ waÿdawal .. kÿnek Gÿwla
vala . newe . kÿnek leanÿatwl valo vala
zent Isthwan kÿral . kÿnek Sarolth va
la newe . Gÿeÿssanak felesseege ; Mÿko
-ron azert ÿrnanak ezer . keth eztendóben
zent Isthwan kÿral nÿomoteek erdelÿ
vaÿda ellen . es mÿkoron meg gÿezte v
olna . fogaa meg Gÿwlaat mÿnd azzon
felesseeghewel . es keth ffÿaÿwal . kÿdee
be magÿar orzagba foghwa .. mert ann
ak elette gÿakortaa valo . ÿzenettel es ÿ
rassal . ÿntótte vala ewtet hogÿ lenne
kerezttÿennee es zenneek . meg ez orzaagh
haborgatasatwl . De soha reea nem haÿ
thataa . hanem az <..> hÿtetlenseegból <tewle..>
<...>

{496b}
Nagÿ erózak es wgÿ mÿnt akarattÿa ellen
mÿnt ew hozÿaa tartozowal : kÿ haÿtaa
es megh kereztóltetee Annak wtanna Iam
borwl eelween . wgÿ tartaa mÿnt ÿo att
ÿaat es holtok wtan ffeÿeer varat nagÿ
tÿztósseeggel temetettee el : Es erdenseegh az
ÿdótw̋l foghwa magÿar orzaghoz halga-
tot . mÿnd ez ÿdeÿglen
Harmad ÿeles hada leen Zent Isthw
an kÿralnak az Bologarok es olahok ellen
hawas el fóldeeben kÿkkel annewal erósseb
ben vÿaskodeek . mÿgh erósseb helÿen lakoz
nak . vala kÿknek . feÿedelmók . keean vala / De m
ÿkoron megh gÿezte volna ewket . nagÿ m
ondhatatlan keenchót es kazdagssagot nÿere
Es az orzagot adaa tÿztw̋l eg̋ reeghÿ ósÿ
nek kÿnek zoltan vala newe . Es haza
ÿewe az zent kÿral . nagÿ nÿereseeggel m
agÿar orzagban .. Az Zoltan . ffeÿedelem
kedeegh hawas el fóldeeben nagÿ erekes leen
es hatalmas kÿtw̋l zarmazanak az zolta
nok . es ez orzagtwl el zakadwan . nagÿ
sok nÿomorwsaggal fÿzeteek meg az ÿo
teetelt . Zent Isthwan kedeeg az nagÿ nÿe
reseegból nagÿ sok zent egyhazakat es ka
lastromokat rakattata ez orzagban . wr
istennek . Azzonÿwnk zÿz marianak Es
az meennÿeÿ dÿchóseeges zentóknek tÿz
tósseegókre . kÿket kÿlemb . kÿlemb varasok
kal valalokkal . es kyw̋l belól valo zeep
seegókkel meg eróssóÿthween . kÿket ez m
astanÿ Iobaghwrak es Nemessek ffeel
eeghetnek . el pwztoÿthnak . es magokn
ak foglalnak . kÿknek bozzw alloÿa . az
teremtew wr isten ../
Enneel sokkal tób hadakozasÿ voltanak
bodog zent kÿralnak ez zegheen orzagnak
otalma mellet . kÿket ha mÿnd meg ÿr
nank ÿdó <.> sem zenwednee . Annak ok
aert keesalkoggÿwnk arrol ew zent newe
dÿcheeretÿre . meelÿ zorgalmas lett legÿen
mynd ew azzon felesseegewel . keslawal
zent egÿhazaknak . gond vÿseleeseeben . Wgÿ
olwastatÿk rolok az orzagh Cronicaÿaban
hogÿ mÿndden eztendóben el ÿarÿaak
vala ez orzagok .. meg latogatwan neezó
gethween . mÿndden zent egÿhazakat . kÿk
ben kÿw̋l belól ha mÿ fogÿatkozaast latta-
nak . addeeg onnan el nem mentenek
mÿgh zerewel meg nem eeppóÿtetteek
Azonkeppen kesla keralne azzon . mÿse mo
ndo rwhakat olthaar ótózetóket . kerezthó
ket . es eegÿeb eegÿhaazbelÿ rwhakat

{497a}

[[]]

{497b}

[[]]

{498a}
Wr papahoz bel ÿwthwan ess az kóweths-
eegót megh ÿelenthween mÿndden volta-
keeppen . hogÿ azt hallotta volna wr papa
nagÿ erembe leen raÿtta es mÿndent
megh enghede nagÿ atÿaÿ zeretettel .. Es
az angÿalÿ nekÿ adaa . Annak felette eeg̋
aran kereztót . hogÿ zent kÿral elót hordoz-
naak az zent egÿhazakat kedeeg mÿnt akar
naa . wgÿ zentóltetnee . Es . monda . ÿollehet
en zent apostol helÿót leegÿek De meltan
Cristus Iesusnak apostola . kÿ mÿat ennÿ
neepet haÿtot megh az wr isten .. Ann
ak wtanna . Astricus ersek nagÿ erem
mel . haza ÿewe zent kÿralhoz / es Az len
gel orzag belÿ kÿralnak mas Coronaat ze
reztete / Mÿnemew zent eeletben eelt
leegÿen kedeegh dÿchóseeges zent Isthwan
kÿral / mÿnd holtÿk . kÿ ÿelenthetÿ ÿghee
ról ÿgheere kÿwe . Azt lattÿok hallÿok
hogÿ meegh Sem ÿob . Sem ollÿam ma
gÿar orzagban nem tamadot . kÿben anne
ÿrgalmassaagh es ÿgassaagh lett volna
kÿknek mÿatta meeltan . eerdemlee az
zent meennÿeÿ Confessorssagot . ez vÿla
ghÿ es meennÿeÿ zent Coronat . Es mÿ
nd egheez kerezttÿenseegben valo dÿcheere
tes ffel magaztatasth .
DE mÿkoron Az kegÿelmes . wr isten meg
akartta volna nÿwgothnÿ . az sok mw-
ka wtan ew hÿw zerelmes zolgaÿaat : elózór
eellÿen nemew meennÿeÿ chodawal ak
araa . az ew zent halalaat kÿ ÿelentenÿ
Az ÿdóben mÿkoron ÿrnanak ezer hw-
zon ket eztendóben : nagÿ sok eegheteesek
leeznek vala ez orzagban .: nagÿ feld
ÿndwlasok . es Aldozoo masod napÿaan
olÿ mÿnt tÿz hora felee keth ffenes na
pok lattatanak az eghón . De annak wt
anna eeggÿee leenek . esmegh : kÿk sÿratt
ÿaak vala az zent kÿralnak halalaat
es ez zegheen orzaghnak halala wtan<.>
valo vezedelmeet : kÿk mÿnd bel telee
nek . mÿnt az orzaag Cronicaÿaban m
egh vannak ÿrwan ..
Mÿkoron azert az zent kÿral wr istennek
ÿrgalmassaga zerent es az ew zent eerdeme
zerent mÿndden ellenseeghÿt meg gÿózte
volna . es kewrw̋l valo orzagbelÿekkel be
keseghe lett volna / mÿeert az istenÿ zol
galatot felette ÿghen zeretÿ ess aÿo''ttÿa
vala . Gondollÿa vala ennen magaban
hogÿ ez sok ez wÿlaghÿ gondot le veth
nee rola es ew veenseegeben . mÿndenes
tewl fogwa wr istennek adnaa magaat
chak leelkÿekben lenne foglalatus . Es az
ew zerelmes ffÿanak adnaa az zent Coron
aat

{498b}
Mÿnd az orzaagh gongÿawal . mert la
ttÿa vala . hogÿ . melto es eeleegh volna
reea .. es mÿndenek felette zerethneek es tÿz
tólneek az ew nagÿ zenthseeges eeleteenek
es erkócheenek tekeelletesseegeerth : De nem
twggÿa Senkÿ az wr istennek tÿtkÿaat
tanachaat : Nem veelÿ vala az zent kÿral
ew zent ffÿawal . mÿt akarna teennÿ . az
felsseeges meennÿeÿ kÿral . ew . kÿral zolga
ÿwal ; Elól vewee az zent kÿralnak aka
rattÿaat wr istennek akarattÿa . es zÿz
zent ÿmre kÿralt hamar annak elótte kÿ
vewee ez vÿlagbol . mert ollÿan zeplótelent
es mÿndden ÿozagos mÿwelkódethnek patÿ
kaÿaat meltob vala menÿorzagban ffel m
agaztathnÿ . honnem ez halando vÿlagon
kÿrallÿaa emelnÿ / Inkab ÿlletÿ vala az
nemes kenchót Cristusnak tarhazaban hel-
hóztethnÿ . honnem kÿlemb kÿlemb ez vÿ
laghÿ gondoknak mÿatta meg feÿtethnÿ
De mÿkoron hallottaak volna az zenth kÿ
ral ffÿanak halalaat . mondhatatlan nagÿ
keserw̋seegh . banath . es sÿralom tamada
mÿnd ez egheez orzagban .. nagÿobban ke
deegh az ew eedes zÿleÿnek . Annak okaert
lathwan az zent kÿral . hogÿ remeenseege
tewl meg foztatot volna . nagÿ gondban
eseek . annak wtanna nagÿ betegseegben .
kÿnek halaal . ees leen az wtollÿa /
mert senkÿt nem laat ew rokonsaghÿ kóz
zól az kÿralsagra . ew termeezetÿ zerent
meltonak es eeleeghnek lennÿ : Ez or
zagh belÿ neep kedeegh . felette faÿtalan
vala . es haÿlando mÿnden gonossagra .
Mÿkoron azert lathnaa . hogÿ wr istenn
ek akarattÿa el kózelget es naponkeed
el fogÿatkozÿk ereÿben . kÿldee ÿghen ha
mar . egÿ Buda newó Ispannÿaat Egewth
ffÿaat : az ew attÿanak ewcche ffya w-
tan . kÿnek . Vazwl vala newe . kÿt azon
ÿdóben ew gonossagaert tarttat vala
Nittrÿaÿ pÿspeknek fogssagaban .. mÿg
magaat meg ÿobboÿtanaa . hogÿ hozÿaa
hÿnaak . mÿeert hogÿ eegÿeb kózelben va
lo veere nem leelettetÿk vala . es nekÿ
adnaa az kÿralsagot mÿgh meg halna .
Hogÿ kesla keralne azzon hallotta volna
kÿralnak akarattÿaat meg bozzwlaa . es
tanachot tarta Budawal . mÿkeppen Va
zwlt el vezthetneek : es az kÿralsagot
az keralne azzon Rokonsaganak zerezhetneek
Pether kÿralnak / Ighen hamar Budanak .

{499a}
Fÿaat kÿnek / Sebus vala newe az kÿral kó
wetÿnek elótte el kÿldee es Vazwlnak kÿ .
tolataa . zemeÿt azon temleczbe es fÿleÿth
onnal . be entetee / kÿt mÿkoron azonkeppē
zent kÿral eleeben vÿtenek volna . lath
wan az kegÿetlenseegót Annaal ees ÿn
kaab meg bwswla es halarra nehezódeek
Es bel hÿwataa . az egÿhazÿ feÿedelmeket
es kÿk akkoron ÿelen valanak parazth
wrakat : kÿk mÿnd wr istent feellÿebben
felneek tÿztólneek es nagÿ eedes . atÿaÿ beze
eddel . wtolso testamentom zerent keree es
ÿntee ewket . hogÿ ollÿat tenneenek kÿrall
ÿaa kÿ eleegh volna reea . Es hogÿ az zent
kerezttÿen hÿtót el ne handaak kÿt ffeel ve
ttenek volna : mÿnddenben ÿgassaag zerent
eelneenek . Istenÿ . es egÿmashoz valo zere
tetben . alhatatosok . lenneenek . zent Alaza
tossagban ÿarnanak . es kÿwalt . keppen
ez zegheen kerezttÿen orzagot ellenseegtw̋l
otalmaznaak . Annak wtanna ffeel eme-
lee ew eedes kezeÿt zemeÿt es zÿweet
lelkeet mennÿeknek zent orzagara es
nagy sÿralmas es kenÿewrw̋letes zowal .
monda : O meenÿeknek kÿralne azzonÿa
Istennek zent Annÿa es ez vÿlaghnak m
egh eppóÿtew nemes azzonÿa . Dÿchóseeg
-es zÿz maria . te zentsseeges kezeÿdben es
oltalmad alaa . adom es aÿanlom . an
ÿazent egÿhazat . mÿnd benne valo feÿe
delmekkel es lelkÿ neepekkel eegÿetembe
Es ez zegheen orzagot mÿnd benne valo
wrakkal . es zeegheennÿel bodoggal eegÿe
temben . hogÿ en te leegÿeek azzonÿok
es otalmok . es az en leelkómet te zent
markodban . Annak wtanna . zentsseegót
veen hozÿaa es megh keneteek : De mÿ
eert azon napokban . Anÿa zent egÿhaz
ÿllÿ vala Nagÿ bodog azzon ÿnnepeenek
octauaÿaat Annak okaert nagÿ . ÿo hÿt
ben . bÿzodalomban . tellÿes leelkÿ nem
es ÿozagokkal . es meennÿeÿ koronara
valo eerdemmel / wr istennek es azzon
ÿwnk zÿz marianak kÿ bochataa lel
keet . Es zent angÿaloknak seregheeben
nagÿ eedes eenekleessel . az erek bodogh
sagra vÿteteek . Azon ÿdóben mÿkoron
Cristus zÿletetÿnek wtanna ÿrnanak ezer
harmÿncz neegÿ eztendóben . Es leen nag̋
eremek raÿtta az meennÿeÿ zentóknek
zent . Angÿaloknak hogÿ ollÿan nemes
eerdemes zent Confessor meent volna
az ew tarssassagokban . mÿnd ew zent ffÿa
wal .

{499b}
De vÿzon ellen leen nagÿ sÿrass ohaytaas
ez zeegheen orzagbelÿ wÿ kerezttÿeneknek
hogÿ ollÿan zent es kegÿes attÿoktwl meg
valtanak volna .
Es magÿar orzagban mÿndden óróm vÿgasaag nagy kes[erw̋]
seegre valtozeek : es mÿndden reend belÿek . nemessek nem[tele]
-nek . zeghenyek kazdagok : hegedw̋leest sipolast dobolast tanc[zot]
harom ezt[endeeg]
meg tÿlt[ottak] lennÿ . de [mÿ]ndenek g[ÿazo]laak .
nag[ÿ] [sÿ]rassal . az z[ent] kÿralnak h[ala]laat . De az ew
keserw̋seegók
veegre eremre teree erekkewl erekkee / Mert
mÿkoron ffeÿeer varatt el temetteek
volna . gÿakortaa . eeÿel veternÿenek
ÿdeÿn az ew zent Coporssoÿanaal ang
ÿalÿ zeep eenekleesóket halnak vala .
Es nagÿ eedes ÿllatokat ereznek vala .
Mÿkoron azert ott azon helÿen Negÿwen
ewt eztendeegh nÿwgodot volna . Cano
nizalasnaal kÿl : Wr istennek akarattÿa
bol . kÿ megh akarra . mwtathnÿ az ew
hÿweÿnek erdemes voltokat . Wr papanak
kÿ azon ÿdóben vala . meltonak lattatek
magÿar orzagbelÿ . nemes zentóket ffel
emelnÿ helÿekról : es tÿztóletesb herre hel
hóthnÿ es megh Canonizalnÿ . Azon ÿdób
en kedeegh bÿrÿa vala az angÿalÿ zent
Coronaat Dÿchóseeges zent lazlo kÿral .
kÿ mÿkoron Wr papanak leweleet es
atÿaÿ zent Aldomasaat erdemlette vona
vennÿ : Egÿben hÿwaa mÿnd egyhazÿ
feÿedelmeket . mÿnd orzagbelÿ wrakat
Es harmad napÿ beÿthnek es aÿo''tatus ÿ-
machaghnak wtanna : Azzonÿwnk zÿz
maria egÿhazaban gÿewlween . zenth
miseet zolgalanak hallottaknak . aloÿth
wan sokaktwl . mÿnt ha eegÿeb bÿnes
embernek teste zerent . az zent kÿralnak
ees teste porraa leett volna : De bÿzonÿa
wal mÿkeppen <myk> mÿndenek eelnek
az eeló wr istennel . nem haggÿa el
az ew zerelmes zolgaÿth meeg holtok w
tan ees . ÿme azert wr istentw̋l nagÿ cho
da dologh . Mÿkoron az koporssorol az
marwan kówet ffeel . emelteek volna
olÿ nagÿ mondhatatlan zeep ÿllat zar
mazeek . kÿ az koporssobol . nem chak azok
ra kÿk ott ÿelennen valanak . De mÿnd
az egheez varasra . wczÿan keed . aloÿ
thwan . mÿnt ha paradÿchomba volna
nak : Es mynd nagy istenÿ dÿcheerettre
es halaa adassra reemw̋leenek : Lataak
annak wtanna . az zent tagok zeep verhe
nÿw̋s vÿzben <for> nÿwgoznak . mÿnt ha
zeep ÿllatw balsamomban fóródneenek
Es nagÿ zeep tÿzta fatÿolban es gÿochban
kÿ zedeek az zent keenchót . es az nagÿob
bÿk zent egÿhazban vÿweek hol mastan
tÿztóltetÿk wr istenben .. De mykoron az zent
kÿralnak ÿoghÿaat es wÿÿaban valo kÿ
ralÿ gÿrw̋ÿeet akkoron semmÿkeppen megh nem
leelteek volna . sem az koporssoban sem kÿw̋l

{500a}
Kÿt wr isten . Az ew zerelmess zolgaÿaa
nak towabbaa valo dÿcheeretÿre el enÿ
eztót vala . Annak wtanna chodakee
ppen zent Angÿala mÿat kÿ ÿelentee
Elezer egÿ mercurius newó Iambor frater
nek kÿ secularis pap voltaban feÿeer
varÿ zent egÿhazban Custossagot vÿselt
vala . Es ew atala . mÿnd egheez magÿ
ar orzagbelÿ hÿwóknek nÿlwan ada
lennÿ : es anÿa zent egÿhaaz azon napoth
zent ÿnneppel illÿ es tÿztólÿ . nagÿ sok
choda teetelnek okaerth : Mert wgÿ ol
vastatÿk ez zent kÿralrol : hogÿ nagÿ sok
dÿcheeretes dolgokat tett vala . ew kÿralÿ
kezeewel : thwdnÿa ÿllÿk . zegheenÿekn
ek eelteteese . foglÿoknak es nÿomorwlt
aknak meg zabadoÿtasa : mezeÿtelenóketh
rwhazwan . zarandekokat bel fogadwan
Arwakat ózwegÿóket meg segheeÿthween
Cristusnak veegh vachoraÿaat . ennen ket
kezeÿwel zerzÿ vala megh . ew eedes m
egh valtoÿanak tanwsaga zerent es ann
ak wtanna . mÿndennek alamÿsnaat oztogat
wan : nem hamÿssan keresótból . de twlaÿd
on ÿgaz . ÿozagabol : Ennen maganak napon
keed . valo eeleteet es zÿkseegheet megh
zaggattÿa vala . hogÿ vala mÿt zeghee
nÿeknek . es egÿhazaknak . awagÿ egÿhaaz
belÿ zolgaloknak . beewebben adakozhatneek .
mÿnd ez eellÿen zentsseeges dolgokbol . ÿs
merhettÿek hogÿ wr isten az ew zent ÿog
ÿaat kÿwalt keeppen ffeel magaztalnÿ aka
raa . ez wÿlagon . kÿkból mÿnemew nagÿ
es feelsseeges eerdeme es dÿchóseeges koron
aÿa leegÿen . az erek bodogssaghnak vee
gheere . senkÿ nem mehet . hanem hÿtewnk
kel bÿrhattÿok megh . Meelÿ eedes v
eeghetetlen es halhatatlan erwendetes
dÿchóseegót : es ezen vÿlagon bekeseeges
eeletót engheggÿen mÿnekewnk . mÿ edes
zent kÿralwnknak eerdemeenek mÿatta
Atÿa fÿw . zent leelek eegÿ mÿndenhato
wr isten erekkewl erekkee Amen .
Bodogssagus zenth
Bernald doctornak
Innepeeró̗l .-
[K]Ristus Iesusnak zerelmes Con
fessoranak es hÿw zolgaÿa
-nak . meezzel zoloo zent Ber
nald doctornak zenthseeges

{500b}
Eleteeról . tÿztósseegeról . es meennÿen
fóldón
valo meeltosaggarol emlekózween . enghe
ggÿen . erek vÿlagossagnak kwthfeÿe Cristus
meennel kÿsseb reezt . ÿrasnak es zolaas
nak . ereÿre . ew zerelmes . zolgaÿanak
zent malaztossagaban . kÿneel kÿl . hÿttel
vallÿok . semÿ dologh Idwesseeges nem lehet
Azert wr istenben zerelmetes atÿamffÿ-
aÿ Bodogssagus zent Bernald doctor zal
wan . zallaswnkra . kÿt ÿllÿk az ew nagÿ
meltosaganak okaert ha ÿol nem tarthattÿok
awagÿ melto dÿcheerettel ÿllessók kÿt mÿn
dden hÿwek meennÿen felden dÿcheernek
Elezór . az ew zent neweenek meltosagos vol-
taert . Mert doctoroknak mondasok zerent
Bernald magÿaraztatÿk . meel kwthnak
awagÿ kÿ folÿo kwtffeenek . es zeep illatw
nardus vÿragnak . kÿ ew termeezetÿben
alazatus . melegh . es zeep ÿllatw . Azonke
ppen Bodogssagus zent Bernald doctor . ew
wr istentewl eerdemlót malaztos termee
zetÿben melegh vala / istenÿ es atÿaffÿwÿ
zent zeretethnek bwzgosagaban .. Alazatus
vala .. ez wÿlaghÿ eelethnek nÿaÿassaga
ban . kÿ folÿo kwtffeew vala . meelseeges
bólcchesseegenek <bewseegeben> . kÿ zarma
zattÿaban . meel kwth . istenÿ ÿsmereth
nek es twdomannak bewólkódeseeben . Es
zeep ÿllath . ew ÿo hyre neweenek eedess
eegeben . kÿketh ÿobban meg hallÿwnk az
ew zent eeleteenek magÿarazattÿaban
Mÿnt az zentóknek eeletók kózót talal
tatÿk Bodogssagus zent Bernald doctor .
tamada Bwrgundÿa orzagbol zÿletween fontanos
newó varban / Nemes nemból es ÿam
bor kerezttÿen zÿlektewl . Attÿanak de
celinos vÿtez vala newe Annÿanak
aaleth . Ez ÿambor azzonÿallat egÿmas
wthaan heet magzatÿ leenek . hat fÿrffÿw
es egÿ leanzo kÿket mÿnd twlaÿdon
teÿeevel tarttÿa vala ffeel . es nem akarÿa
vala ez bólch azzonÿallat hogÿ vala
meelÿ gonoz termeezetw̋ daÿkatwl go-
noz ÿdeghón termeezetót veenneenek .
Es mÿkoron ffeel . óregódnek vala olÿ
parazt kemeen eelettel newelÿ vala ew
keth .. mÿnt ha azonnal . kemeen peniten
ciara es az pwztaban valo sanÿarw
lakodalomra kÿldenee : Annak okaerth
mÿndenÿket az wr istennek aÿanlÿa vala /

{501a}
Mÿkoron az harmadÿk ffÿaat : az az zenth
Bernaldot fogatta volna meheben . ÿewendó
bÿzonsaghnak almaat lataa ; haat olÿ mÿnt
egy zeep feÿeer kólÿkóchke kÿnek az hataa
orÿa tarka barka . volna : ÿelenteteek len
nÿ ew meheeben : kÿt mÿkoron egÿ yam
bor ÿrastwdonak meg ÿelentót volna / zent
leelek malazttÿa zerent felele ewnekÿ
Twgÿad azzonÿallat ÿo kólÿóknek leez te
annÿa . kÿ anÿa zent egÿhaznak otalma
leezen az erethneket ellen . es istennek
ÿgheÿeenek yeles predicatora es ew ma
laztus nÿelweewel sokakat leelekben meg
orwosol . kÿ mÿnd azon keppen bel teleek .
Mÿkoron azert zent Bernald . egÿ ÿdóben
nagÿ ffee faÿdalomban esót volna : ne
mÿ babaak ÿeweenek hozÿaa . hogÿ
ew betegseegeet megh lathnaak . az iste
nÿ g̋ermek nagÿ haraggal . mÿnd kÿ
ÿzee ewket az hazbol : es azonnal wr
istennek ÿrgalmassaga zerent kÿnnÿeb
seegót erzee : ÿwthwan azert karacchon
napÿaara eeÿel mÿkoron az zent Ara
nÿas veterneeth mondanaak . az ew ee
des lelke zerent kewannaa meg twdnÿ
meel horaban zÿletót volna . wr Iesus .
ez vÿlagra . El zwnnÿada es ÿme ele
ÿbe ÿewe az eedes Aranÿas Iesus wgÿ
mÿnt azon horaban zÿlethneek . Es azon
meg twdaa . es mÿg eele mÿnd ezeeb
en tartaa . kÿról ees ÿewendóre nagÿ
zeep . kenÿwet zerze az zent ewangeliom
nak ertelmeen Mÿssus est Angelus
Luc j : Lathwan kedeeg pokolbelÿ Sa
than ez Angÿal eeletew zent gÿermek
nek naponkeed valo Istenÿ malaztban
gÿoropodasaat megh ÿrellee . es kÿlemb
kÿlemb keseertetókkel fogdossa vala hog̋
az ew tÿztassagaban el eÿthetnee . Es
wgÿ tórteneek . hogÿ eegÿ ÿdóben zeme
latasanak mÿatta gonoz kewansagban
esót . azonnal megh ertee vezedelmeet
es az ÿeges vÿzbe mezeÿtelen be fwta
meek es mÿnd addeeg ott keenzaa ma
gaat . mÿgh az gonoz gheerÿedetesseegghn
ek tÿze langa meg alwneek ew maga
ban ; Annak wtanna esmegh harom
ÿzben tórteneenek gonoz zemeelÿeknek
mÿatta valo keseertetÿ . De mÿndenzer
wr istennek malazttÿa mÿat ellenek
alla .. es nem chalhataa meg pokolbe
lÿ erdegh .. Lathwan azert ez malaztus
zent ember . hogÿ Ez wÿlag kózót lak
ozwan senkÿ magaat meg nem ohatnaa
vezedelemtewl . gondolaa hogÿ kÿ fwthna

{501b}
Belóle es zerzetben menne . kÿnek tanach
aat mÿkoron az teeb attÿaffÿaÿ meg ÿsm
erteek volna .. meg mewetÿk vala ew
tet . es el vonzÿaak vala az zent akarat
trol .. De Geelerd newó vÿtez battÿa .
bonlondsaghnak ÿteelÿ vala Bernaldnak
mondasaat . Ottan zent Bernald wÿÿ
aat . attÿaffÿanak oldalaban ÿtee es
monda ÿewendó mondas keppen . twdom
atÿamffÿa twdom mÿkoron ez te oldaladat
czwczawal atal óklelendÿk akkoron az
en tanachom atal hattÿa az te zÿwedet
wgÿ leegÿ kewes ÿdó bel telween . vÿ
tez battÿaat az hadban atal ókleleek
es foghwa el vÿweek . kÿhóz mÿkoron
zent Bernald hozÿa meent volna : es hoz
yaa nem bochatanaak . tawol fóldón
nagÿ ffeel zowal monda . Twdom zerelm
es atÿamffÿa mert hamar valo napon
az Calastromban meegÿewnk ÿme istenn
ek akarattÿabol azon eeÿel az vasak el .
hwllanak kezeÿról labaÿrol es ky zalada .
Ottan zent Bernald attÿaffÿahoz meene es
meg ÿelentee akarattÿaat hogÿ barattaa
akarna lennÿ
Mÿkoron azert zÿletethnek wtanna ÿrna
nak Ezer zaaz . tÿzen keth eztendóben ..
Cistercÿensis zerzethnek tamadasa wtan
tÿzen ewth eztendóre . Es zent Bernald
doctor ÿarwan hwzon keth eztendóre .
tebben honnem mÿnt harmÿnczad maga
wal . kÿk kózót valanak az ew attÿaffÿaÿ ees
Mÿkoron azert zent Bernald : ew attÿaffÿaÿ
wal attÿa hazatwl kÿ meenne . az nagÿobbÿk
battÿok Guido lathwan az wczÿan ÿacznÿ
ew kÿsseb attÿokffÿaat Nÿwardꝰ germókót
monda ewnekÿ . Atÿamffÿa Nÿwarde
ÿmaran mÿndden erekseegw̋nk ÿozagwnk
te reead neez . vÿsellÿed gongÿaat . Az kÿs
germók nem gÿermókewl felele ottan . Azert
tÿ menÿorzagban mentók . ennekem kedeeg
ez feldet haggÿatok . Nem ÿgaz oztozaas ez .
Azeert egÿ kewes ÿdeÿgh attÿawal ma
radwan . De annak wtanna ew es attÿ
okffÿa wtan meene / veegre az ew attÿa ees hozÿaa meene az
kalastromba . es ÿo veenseegben ott mw
leek kÿwe . wr istennek zent malazttÿaban Annak wtanna
zent Bernaldot myeert tekeelletes es ÿo lel
kÿ eeletew vala . Clarevallensis hazban
Apathwrra teweek . hol ott mÿnemew nag̋
zegheenseegben . eehseegben zomessagban . es
zenetlen valo vÿg̋azasban eelt leegÿen
moggÿaat senkÿ kÿwe nem ÿelenthetÿ . wg̋
olwastatÿk rola . hogÿ emberÿ tehetseeghnek
felette vÿgaz vala . es az almassagot halal-
nak ÿteelte . Az eeterre kedeegh olÿ nehezen

{502a}
Meegÿen vala mÿnt ember az nagÿ kee
-nra / mert wgÿ vagÿon hogÿ az gyakortaa
beÿtólew embernek . nagÿ nehesseeg az ÿo
lakaas . es semÿ eetelnek ÿtalnak nem
erzÿ <ygheet> ÿzeet Azonkeppen vala dol-
ga zent Bernaldnak ees . chak az vÿznek
mongÿa vala ÿzeet erzenÿ /
Az nagÿ bólcchesseeges twdomant kedeegh
hol leelte leegÿen ennen maga tano
bÿzonsagot teezen rola . hogÿ ewnekÿ
egÿ mestere sem volt . De mÿnd az er
den harazton es faak kózót ÿarwan
elmeelkódween es gondolkódwan wr
istentewl adot mÿndden ÿgassaghnak ÿs
meretÿ es ertelmetesseege . kÿt kethseeg
nek kÿl hÿhetw̋nk ha meg gondollÿ
ok ew meelsseeges ÿrasanak chodala
tus eedesseegeet : Testÿ rwhazattÿa ez
zent Iambornak . ÿollehet zegheenseegót
ÿelent vala de maga tÿztaban ÿaar
vala .. Nagÿ sok ÿdeÿglen kedeegh tÿtkon
Ciliciomot vÿsel vala az zerzethnek zo
kasa ellen . De mÿkoron kÿ twdot volna
ottan le . vetee hogÿ az teeb fratereknek
bantasth ne tenne . es nehesseegót . awag̋
emberÿ ÿteeletben eÿtenee ennen magaat
Mert gÿakortaa ez vÿlaghÿ emberek az
ÿo mÿwelkódetót ees gonozra veezÿk . kÿ
felette ellene vagÿon zent lelek istennek
kÿról wgÿ olwastatÿk hogÿ mÿkoron
zent zeretetból es lelkÿ vÿgaztalasbol
karthwsiaban meent Az neema bara
tokhoz . mÿeert ott koronkeed Ciliciomot
vÿselnek . zent Bernald ees mÿgh ott
leett nalok zallason . ÿgÿenlewseegót
tartot velók De mÿnt haza meent o
ttan le vetótte .. Mÿkoron Nouicius
meent hozÿaa barattaa lennÿ . azt zok
ta vala monda . ha azert ÿewz . a''mÿ
belól vagÿon . haat . mÿndenedet kÿw̋l
haggÿad ez vÿlagon . es chak leelek ze
rent ÿewÿ be .
Ennek elette emlekózenk rola . hogÿ ez ÿ
ambor atÿaffÿaknak vala egÿ hwgok .
kÿ ez vÿlagnak adwan ennen magaat
hazassagra meent vala . eegÿ ÿdóben
kele ffeel . meene attÿaffÿaÿ latogathnÿ
az Calastromba es mÿkoron be ÿzent vo
na nem ÿeweenek . kÿ hozÿaÿa . mÿert
nagÿ keweelseeggel ÿewt volna oda
vala kedeegh az eegÿk portarius . kÿ
wgÿ felele az nagÿssagus azzonnak
nagÿ haraggal . mÿt ÿaarz eet te zaar
saak . Azt halwan ottan el fakada
sÿrwa . megh erthween hogÿ meg wtal
naak

{502b}
Ewtet az ew attÿaffÿaÿ . Es monda ; m
een el keerlek mongÿad azt az en atÿa
mffÿanak . ha en bÿnes vagÿok ee
llyenekeert holt meg az aldot Cristus
De ha bynes vagÿok az okaert keresóm
az Iamboroknak tanachokat . ha azert
az en atÿamffÿa az en testemet megh
wtallÿa . Ne wtallÿa meg awagÿ
leelkómet wrnak zolgaÿa / ÿewÿen kÿ
hozÿam . es vala mÿt paranchol mÿn
dent meg teezók / Azt halwan zent
Bernald . kÿ ÿewe hozÿaa az atÿaffÿak
kal . es azt hagÿaa ewnekÿ . mÿeert w
ratwl el nem valazthataa . hogÿ ez vÿ
lagot mÿndden gÿenerw̋seegewel megh
wtalnaa . es wgÿ eelne mÿnt az ew
Iambor azzon zÿleÿe . es azonkeppen ha
za bochataa . Mÿkoron azert hazahoz
meent vona . ottan hertelen olÿ ÿghen
el valtozeek elkócheeben es eeleteeben
hogÿ semÿnek aloÿtanaa ez vÿlagot . es
wgÿ leen dolga . az ew zent attÿaffÿa
ÿnak zent eerdemeknek es . ÿmachagok
nak mÿatta hog̋ nagÿ sok essedózeessel
megh nÿeree ew hazas tarssatwl . egÿ
mastwl valo el valaast . es zent Apa-
chÿa zeerzetben meene be es mÿgh eele
nagy zent eeletben zolgalaa az wr isten
Ezenkeppen bel teleek az ew zent azzon
zÿleÿóknek . wr istenben valo kewansaga .
hogÿ ew magzatÿ kózzól egÿ se vezne el .
Torteeneek egÿ ÿdóben hogÿ zent Ber-
nald megh korwla . es mÿkoron hala
lara kózelghetne . lelke zerent el reew
teteek es vÿteteek az hatalmas wr
istennek ÿteelew zeky eleÿben : hol ott
yelen vala pokolbelÿ Sathan ees
nagÿ sokkeppen vadolwan ewtet . es mÿ
koron mÿnd el veegezte volna vadolasaat .
wr istennek embóre nem haborodeek m
egh raÿtta . meg sem ÿede . De nagÿ bator
saggal felelween Sathan ellen monda .
En ees vallom azt hogÿ az en eerdemem
nek mÿatta nem vagÿok meelto . meenn
ÿeknek orzagara . De mÿeert az en wrā
Iesus Cristus keth keeppen bÿrÿa . az ew
zent attÿanak erekseegheet . eegÿkeppen
ew zent halalanak eerdemeeból . maskeppen
fÿwÿ erekseegból : azert hÿzóm hogÿ eegÿk
kel ew meg eerÿ . Az masodÿkat ennekē
aggÿa : kÿból en ees maradok karban .
Azt halwan . pokolbelÿ Sathan . nagÿ zee
gÿenseeggel el fonaa onnan magaath .

{503a}
Es az isten embóre magaban terween . ha
laat ada raÿtta wr istennek hogÿ pokolbelÿ
erdegh meg nem gÿózhette volna : ÿmaran
kedeegh bÿzonÿos leeween az erek Idwessee
gról . oly nagÿ zenwedetósseegóket teezen va
la . hogÿ . wgÿan el betegózÿk vala belee
es nem kówethetÿ vala az Conuentet ./
Mÿkoron esmegh halarra betegódót vol
na . megh ÿedeenek raÿtta . az fraterek hog̋
netalantan meg halna . Es nagÿ eróssen
ÿmadnak vala eerette / mÿkoron meg kÿnn
ÿebódót volna . monda az isten embere
Mÿt mÿweltók atÿamffÿaÿ . mÿre tarttÿa
tok meg ez nÿawalÿas embert . Nam eróss
ebbek vattok istennel keerlek engheggÿe
tók . keerlek engheggÿetek . haggÿatok el
meennem ; Mÿkoron kedeeg az ew zent
sseeges hÿre newe el hÿrhódót volna
nagÿ sok varasok . keewannÿaak . es
keerÿk pÿspókseegre . De ennen maga ch
ak azt felelÿ vala . twggÿatok hogÿ nē
vagÿok zabad magammal . Az . atÿaffÿ
ak kedeeg ÿghen feeltÿk vala hogÿ az
ew zerelmes attÿokat es eremóket el
ne venneek ew tewlók . Annak okaert
auctoritast ees keertenek vala wr papa
twl reea : Towabbaa . olÿ nagÿ alaza
tussaag vala . ez bodog zent emberben
hogÿ . mÿndennek alatta valonak aloÿttÿa
vala ennenmagaat . es meltonak senkÿ
hóz De meeg . ennen magaat ees el feledÿ
vala . ha ember zamot teezen awagÿ nem .
Annak okaert . mÿghen nagÿobnak predical
lÿaak vala eegÿebek ew anneewal ÿnk
aab meg alazÿa vala ennen magaat .
Mÿkoron kedeegh zegheen fraterek kózee
tórteent mennÿ haat akkoron ewrw̋lt
vÿgadot raÿtta . hogÿ tarssaÿt talalta .
Azt zent ÿdóót kedeegh olÿ mondhatatlan
draganak ÿteelÿ vala . hogÿ soha heewol
kodasban nem leelettetót De koronkeed a-
wagy ÿmatkozot . awagÿ ÿrast olwasot . a-
wagy ÿrth . Awagÿ elmeelkódót . awagÿ
az fratereket tanoÿtotta / Egÿ ÿnnep napō
mÿkoron predicallana . es az neepek mÿ
nt ollÿan zent atÿanak eremesth halla
naak bezeedeet . ott ees ÿelen vala az Sa
than . es eellÿen gondolatot vetee zÿwe
ben . O meel nemessen predicallaz . es m-
eel eremest hallgattÿaat bezeedódet . es m-
ÿndenek nagÿbólch embernek mondnak .
Az isten embere ottan megh ertee magaban
hogÿ keseertet volna es halgathnÿ kezde
azt gondolwan . az hew dÿchóseeghnek el

{503b}
Tawoztatassaert hogÿ el hadnaa . awagÿ
el veegeznee az zent predicaciot : Ottan az
isten ees zegheedseegót ada ewnekÿ es
nagÿ veztegsseeggel felele . Sem te raÿ-
ttad el nem kezttem . sem te raÿttad el
nem veegezóm . es az gonoz zellet el ha
gÿaa / Mÿkoron egÿ ÿdóben zent Bernald
lowa hataan el . meenne elól talala
eegÿ ez vÿlaghÿ embert es kezde nekÿ
bozzonkodnÿ hogÿ soha nem olwashatna
tÿztta zÿwel . Az nÿawalÿas parazth
azt . halwan megh rongalaa ewtet hog̋
ollÿan bwdoso elmeeÿew volna .. Meg
akarwan azert zent Bernald ewtet keseer
tenÿ monda . meen̋ el egÿfelee . es ha
egÿ pater nostert . gondolathnaal kÿl el
veegezhetendez . es lowat ketsseegnel kÿl
nekód adom . De wgÿ . ha azt fogadod
hogÿ ha mÿ gondolatod essendÿk enne
kem meg ÿelentód . Az zegheen ember
azon nagÿ erembe leen es ymaran nÿer
tte tarttÿa vala az lowat .. Mÿkoron a
zert ÿmachagra atta volna ennen ma
gaat . Az pater nosternek az kózepÿre alÿg
ÿwtot vala . ottan azt kezdee gondolnÿ
ha az nÿerghet ees velee aggÿa . awagy
nem ; Ottan ffel kele es meg mondaa .
mÿnt tórteent vona dolga . es annak
wtanna megh ÿsmeree magaat hogÿ nem
ÿo az mereesseegh .. Egÿ ÿdóben mÿkoron nag̋
mondhatatlan sok legÿ bogaar ÿewt volna
az kalastromban . es mÿndennek bantasth
tenneenek . Monda zent Bernald . en meg
atkozom ewket : es ÿme mÿkoron hollal
ffeel kóltenek volna . mÿnd halwa leleek
ewket : Mikoron esmegh egÿ ÿdóben wr
papa Mediolanom varasban kÿldótte vo
na . hogÿ ewket anÿa zent egÿhazzal meg
bekeeltethnee . Es ÿmaran papiat eerte vo
na . egÿ ember halwan az zent atÿanak
oda ÿeweeseet . eleÿben vÿwee felesee
geet kÿben pokol zellet vala .. Ottan az
azzonÿallathnak zaÿa atal kezde chachognÿ
mondwan : Nem ÿz enghómet eennen kÿ
ez en madarkambol .. kÿ pareet kapÿztaat
ragogat : zent Bernald kedeeg kÿlde zent
Sÿrus pÿspeknek . de az Iambor nem awa
taa semÿ<.> ÿgÿeet hozÿaa hanem esmeg
zent Bernaldnak kÿldee . kezde esmeg chachog
nÿ az gonoz zellet . Nem ÿz enghem kÿ Sem
Sÿroska . Sem Bernaldka .. felele zent Ber .
Sem Sÿrus Sem Bernald . kÿ nem ÿz . De
wr Iesus Cristus . Mÿkoron azert ÿmacha
got tett volna . Monda az tÿztwlatlan leelek

{504a}
Oh meelÿ eremest kÿ meēneek ez en madar
kambol . kÿben nagÿ bozzwt vallok : De nem
lehet . mert nem akarÿa az nagÿ wr . Es m
onda zent Ber . De kÿchoda az nagÿ wr . fele
le / az nazareth bely Iesus : zent Ber .. lattad
ee val hol ewtet . felele wgÿ vagÿon /
zent Ber . hol lattad ewtet . felele . Az dÿchó
seegben ; zent Ber . haat te voltal az dÿchó
seegben . felele byzon az . zent Ber . mÿkee
ppen ÿewttel onnan kÿ . felele . mÿkoron lu
ciperrel sokan onnan le hwllank . ezeketh
kedeeg nagÿ zomorwkeppen bezeelly vala az
azzonÿallathnak zaÿa atal .. zent Bern .
Nem de akarnaal ee esmeg az dÿchóseegben
mennÿ : Azt nagÿ hahatawal mondaa .
ÿo volna . De el keestewnk ÿmaran . zent
Ber . azert ÿmachagot teween kÿ meene
az azzonÿallatbol .. De mÿnt el ment vona
onnan . esmeg ottan belee meene . Mÿ
koron esmeg wtanna meentenek volna .
zent Ber . ada egÿ Cedulaat az wranak .
ez ÿgheeket belee ÿrwan Mÿ wrwnk
Iesus Cristusnak neweeben parancholok
teeneked erdegh : ez azzonÿallatok ez nap
saghtwl foghwa ne ÿllessed . kÿt mÿkoron
nÿakara kótótteek volna . towabaa nem
bantaa ; Mÿkoron Aquitania varasban
meent volna . ott ees egÿ pokolbelÿ lÿdró
czót . kÿ ÿmaran hat eztendeeg ÿarth va
la eegÿ azzonÿallathoz : mÿnd az sok neep
nek elótte meg atkozwan . meg zabadoÿ
ta .. Nagy sok volna . mÿnt eellÿen Iambor
zent atÿanak es kerezttÿenseegben ÿeles zēt
ÿrasbelÿ doctornak . ÿozagus mÿwelkódetÿ
es choda teetelÿ . ha mÿnd ÿgheeról ÿghee
re meg akarnook ÿrnÿa
Mÿkoron azert wr istennek zent Akarattÿa
bol . <ez> Cristus Iesusnak zerelmes zolgaÿa
es ÿeles nemes Confessora : halalaat kÿzel
ÿsmertte volna lennÿ : hozÿaa hÿwataa
az Iambor fratereket . es eegÿeb Idwessee
ges bezeedÿ kózót monda . ÿmez harom
parancholatokat hagÿom en tÿnektek . kÿket
en ees eeltómben tanwltam . tartottam
es eeltem velók Elsew hogÿ senkÿt aka
ratom zerent meg nem haboroÿtottam : De
ha mÿkoron tórteent . mÿnt hamarab meg
enghezteltem .. Masod . maas ezeenek er
telmeenek ÿnkab hÿttem honnem <..> en
nen magamnak . Harmad . hogÿ ha kÿ
meg sertót es bantot . soha bozzwt nem
kÿwantam rola .. ÿme azert tÿnektók ees
eellÿen zeretetót Alazatossagot es tÿrel
messeegót hagÿok . zerelmes atÿamffÿaÿ
Nagÿ sok dÿcheeretes melto dolognak w
tanna . wgÿ olwastatÿk rola hogÿ zaaz
hathwan . zent Monostorokat eeppeÿtetóth

{504b}
Elteeben . Es Zent Irasban mÿnee Zamtalan
kenÿweket ÿrth leegÿen kÿ vethety zamaat .
es mÿnemew bólcchesseeges es eedesseeges
bezedew lett leegÿen : kÿeert ees meezzel
folÿonak magÿarazÿaak ha kÿ ÿrasaath
olwassa . meg twggÿa / EElt kedeeg az barat
sagban nÿegwen keth eztendeeg : Es mÿko
ron . kÿwe mwleek vala hathwan ha
rom eztendós . Es wr ffÿw zÿletetÿnek
wtanna mÿkoron ÿrnanak ezer zaaz . ewt
wen harom eztendóben / Es az orzagh
Cronicaÿa zerent mÿkoron magÿar orzag
ban . wralkódneek . masod geÿssa kereztt
ÿen kÿral . kÿ vala vak Bela kÿral-
nak elssew zÿlótte -
Az ew zent halalanak . wtanna kedeegh meg
ÿelenween egÿ Iambor Appatwr feÿede
lemnek mondwan . ÿewel kówes enghe
met .. mÿkoron wtanna menne . Monda
zent Ber . kÿ ÿmaran azon napon kÿ m-
wlt vala . nagÿ dÿchóseeggel .. ÿme az
lÿban heegÿere meegÿw̋nk . es te eet lakoz
ÿaal . en kedeegh ffeel meegÿek az heegÿ
tetóre : Mÿkoron meg kerdótte vona mÿre
menne oda ffeel .. felele tanwlnÿ akarok .
Az apatwr el ameelkodeek raÿtta es m
onda . zent Atÿam . mÿt akarz tanwlnÿ
ha nam tenaladnaal bólccheb mastanÿ
ÿdóben ez vÿlagon nÿnchen . felele
Semÿ ez eett valo bólcchesseeg . Semÿ
ez eett valo ygassaghnak ÿsmeretÿ . De
ott ffen vagÿon az tellÿes twdoman . ott
ffen vagÿon az bÿzon ÿgassaghnak twdasa .
Es ez eellÿen bezeedók wtan el enÿezeek
elóle . Az Apathwr kedeeg ffel serkene es
az napot meg ÿegózween . Annak <hal> w
tannaa hallaa . haat Cristus zerelmes
Bernald zolgaÿa azon napon mwlt kÿ
ez vÿlagbol . es az erek meennÿeÿ dÿchó
seeges lÿbannak bodogssagaban meent
kÿt ew zent zerelmes zolgaÿaanak eer
deert mÿnekw̋nk ees engheggÿen atÿa
ffÿw zent leelek Amen .
Zent Berthalam Ap
ostolnak Innepeeró̗l
Ez maÿ zent ÿnnepnek Epistolaÿaat ha
kÿ akarÿa meg keresnÿ . meg leelÿ zent
peter apostolnak ÿnnepeen fassangban .
Az zent ewangeliomot meg wgÿan ottan
wtanna .. De mÿeert secularis mood zerent
ÿmez zent ewangeliomot olvassa anÿa

{505a}
Zent eegÿhaaz . Azerth azt lassok megh . mert
A'' mÿ wrwnk Iesus Cristusnak bezeede es
mondasa . mÿndenewt Idwesseeges . Ez m
aÿ zent ewangeliomot kedeeg ÿrtta meg
zent Lucach kenÿweenek tÿzen harm
ad reezeeben . kÿnek rokon elótte emlekó
zÿk arrol . mÿkeppen mÿ wrwnk Iesus
az ween vachoran . ew zent halanak
elótte tanoÿthwan ew zerelmes tanoÿthwa
nÿt wgÿ monda / az ew zent testeenek es
vereenek megh aldasa wtan ; ÿme wgÿ
mond az en arwltatomnak keze en velem
vagÿon ez aztalnaal : ÿollehet . ÿm emb
ernek ew ffÿa el meegÿen . erched . az
zernÿw̋ halarra . mÿnt el vagÿon veeg
eztethween / thwdnÿa ÿllÿk . zent harom
saag . wr istennek tanachaban . De maga
ÿaÿ az embernek . kÿnek mÿatta el arwl
tatÿk . Mÿkoron ez eellÿen kemeen bezee
dót hallottaak volna . az zent tanoÿthwa
nok meg reettenek raÿtta mÿ dologh vol
na . es kerdózkódnÿ kezdeenek ew kóztók
kÿ volna az gonoz es atkozot ember kÿ
azt mernee teennÿ : mert nÿlwan hÿzik
vala hogÿ az istennek zent ffÿa hamÿs
sat nem mondana .. de ew ÿol twdnaa
es annak bel keellene tellÿesódnÿ . ÿma
ran ez wtan kówethkózÿk az zent ew
angeliom
Ewangeliom
[E]Z ÿdóben . vetekó
dees leen Iesusnak
tanoÿthwanÿ kóz
ót kÿ ew kózzólók
lattathneek lennÿ
nagÿobnak . Monda ottan ewne
kÿk iesus . Idegón neepeknek kÿra
lÿ wralkodnak ew raÿtok . es kÿ
knek hatalmok vagÿon ew raÿ
tok . tÿztartoknak hÿwatathnak
Tÿ kedeeg nem wgÿ . de . kÿ nagÿ
ob tÿ kóztetók ollÿan leegÿen m
ÿnt menneel kÿsseb : es kÿ feellÿeb
valo : mÿnt zolgalo : Nem de nagÿ
ob ee az kÿ le ÿlt : awagÿ kÿ zolgal
Az nagÿob kÿ le ÿlt . En kedeegh tÿ
kóztetók vagÿok . mÿnt kÿ zolgal . Tÿ
kedeeglen vattok . kÿt meg maratta

{505b}
tok en velem . en keseertetÿmben . En
ees zerzek tÿ nektek mÿkeent zerzet
ennekem en atÿam orzagot . hogÿ ee
gÿetek es ÿgÿatok az en aztalomon
en orzagomban : es ÿllÿetók zekeken
ÿteelween Izraelnek tÿzen keth nem
zetÿt :-
Wr Iesus Cristusban tÿztólendew es Zerelm
es atÿamffÿaÿ . ez maÿ napon emlekózÿk a
nÿa zent egÿhaaz dÿchóseeges zent Berta
lam Apostolnak . ÿnnepeeról kÿnek ees mel
tosagara . olwassa ez felewl meg ÿrth zent
ewangeliomot . kÿból . mÿnd ez zent Apostol
nak . tÿztóssegheere . mÿnd mÿ bÿnes feÿew
nknek Idwesseegere sok lelkÿ tanwsagok
tamadnak kÿwe / Elezer tÿredelmesseeghnek
ÿozaga . kÿt keel mÿnekewnk tartanwnk
haborwsaghnak es kesertethnek ÿdeÿn :
kÿt zent Bertalam apostol . mÿnd fogana
ttÿatwl foghwa . bel tellÿeseÿte . mÿnt meg
hallÿok zent eeleteeben .. Ez az erek Idwe
sseeghnek eeggÿk kapwÿa : zent Mathe
ÿrtta meg [] Boldogok az tyredelm
esek mert eweek meennÿeknek orzaga .
Ezen meene Cristus atal az halandosag
rol halhatatlansagra .. Ennek mÿatta nÿtaa
az . meennÿeÿ zent paradÿchomnak kapwÿaat
Masod . zent Alazatussagnak ÿozaga : kÿról
wgÿ mond zent Agoston doctor . ÿghen ala
chon Az aldot Iesus Cristus akollyanak aÿ
toÿa . kÿn az artatlan baranok be meennek
ha kÿ magaat meg nem haÿttÿa . awagÿ
meg . ÿtÿ feÿeet . Awagÿ be nem mehet .
ercchee . kÿnek ertenÿ keel .. erról teen tan
wsagot Cristus ez maÿ zent ewangeliomba
vala kÿ Cristusnak peldaÿa zerent akar
eelnÿ ne kewannÿon wrasagot es nÿw
godalmat : De kÿssebseegót es zolgalo tÿztót
kÿeert leegÿen az maas vÿlagon mÿt fÿze
thnÿ . Mert bÿzonÿawal zerelmes atyam
ffÿaÿ Nem wrasagra . de mwkara fÿzetnek
Az wrak wgÿan eet ezen vÿlagon el
veezÿk eerdemeet . Cristusnak mondasa ze
rent : Azeert az aldot Cristus Iesus zolga
ÿnak aggÿaak az meennÿeÿ bodogsagnak
eerdemes ÿwtalmaat : pelda mÿnekewnk
wrwnk Iesusnak es az zentóknek . alaza
tos eeletók es mwkaÿok az vÿlagon
Harmad . istenÿ tÿzes zent zeretethnek ÿoza
ga . kÿt wr istennek . zent ffÿa meg mwtata .

{506a}
Kÿwaltkeeppen Az ew Zerelmes hÿweÿhez
valazthwan . ewket ew zent malazttÿa
nak tellÿesseegere mÿnt az zent Apostolo
kat . meg zentólween ewket ew twlaÿd
on zent leelkeewel ; eegÿebeket ew zent
ÿsmeretÿnek twlaÿdonsagara / mÿnt az zēt
zÿzeket . kÿk meneere nagÿob tÿztassagra
valaztatanak annewal . az istenÿ ÿsme
rettre meltobbaknak ÿteelteteenek Neekÿ
bwzgosaghnak . tÿzessegeere mÿnt az zent
martÿromokat . kÿk olÿ erósseeggel veete
teenek kórew̋l hogÿ semÿ ez vÿlaghÿ
hatamassaagh ewket Cristustwl el nem
zaggathataa ; Nekÿket bÿzon vallasnak
meresseegewel . mÿnt az zent Confessorok
at es . predicatorokat . kÿk nagÿ battorsag
gal hyrdethween es predicallvan isten
nek zent orzagaat . sokakat velók istennek
ÿsmeretÿre es zeretetÿre vonÿanak ; vee
gre Az aldot wr <is> iesus az eellÿen h
ÿw zerelmes zolgaÿt . baratÿt es attÿa
ffÿaÿt nagÿobban akarwan ffel magaz-
tathnÿ az zent ewangeliomnak bÿzon
saga zerent . mÿnd ez zeeles vÿlaghnak
eelónek es holtaknak . ÿoknak es go
nozoknak . vele eegÿetembe ÿteelew bÿ
ro tarsswl valaztaa : Es az nagÿ dÿa
dalomnak wtanna . az erek Dÿchóseeg
nek erwendetes vendeegseegeben keeze
reÿtee : hogÿ az . kegÿelmes feelseeges wr
istennek <.w..> . twlaÿdon zent aztala
mellee ÿlween . istenÿ es Angÿalÿ eetel
lel es ÿtallal . eelneenek es lakoznan
ak erekkewl erekkee . mÿnd ez dragala
tus istennek zerelmes ffÿaÿ . es baratÿ
kózzól eeggÿk leen . bodogssagus zenth
Bertalam apostol .. kÿnek ez maÿ napon
anÿa zent egÿhaaz meltosagus ÿnnepeet
ÿllÿ kÿnek zent eerdemes es malaztus .
vota . leegÿen mÿ bÿneÿnknek bochan
atta . zent malaztnak nÿereese es az erek
bodog erewmnek ÿwtalma / Mÿne
mew leegÿen kedeegh . az meennÿeÿ vend
eegseeghnek es lakodalomnak eedesseege
es vÿgasagus ewróme . kÿre nem sokan
zomeehoznak sem vagÿodnak sÿethnÿ
De kÿ mÿnd ez vÿlaghÿ vendegseeghnek es
ÿo lakasnak . tombolasnak . es vezedelmes
testÿ dohos zeplóseeghnek gÿenerw̋seghe
hez . ragazkottak<..> . Mert zent Gergel do
ctornak . mondasa zerent Amÿt emberÿ
erzeekenseeg es zemnek keewansaga meg
kaphat ÿnkab es hamarab be foghÿa em
bernek elmeeÿe es zÿwe leelke . honnem
mÿnt a''mÿt nem laat haal . es twdhat .

{506b}
Mÿnemw̋t az mas vÿlaghÿak . es az
meennÿeÿek . kÿket zent paal apostolnak
mondasa <...> zerent chak wgÿ halwan
lathattÿok az zent ÿrasbol . mÿnt egÿ tÿ
kór atal . De senkÿ ew nagÿ mondhatatlan
ÿo voltaat . ÿzeet ÿllattÿaat es gÿenÿe
rw̋seegeet nem erezhetÿ es nem ÿsmer
hetÿ hanem . ha kÿnek wr istennek m
egh akarÿa ÿelentenÿ / mÿnt nemeellÿek
nek . olwassok az reeghÿ zent atÿak kóz
zol . es zent paal apostolrol : Azert zerel-
mes atÿamffÿaÿ . Amÿt ennekem ees
zegheen bÿnes atÿatok ffÿanak wrwnk
Iesus lathnom es ÿsmernóm enghedót
nem enÿóztóm el : De az tÿ aÿoÿtatus zÿ
wetóknek keewansagara . megh ÿelentóm
es meg ÿrom . ez maÿ zent Innepnek
sermoÿaban : mÿkeeppen es mÿneere feel
lÿeb valo leegÿen . az meennÿeÿ halh
atatlansagban valo . vendeegseeg es er
wendetes lakodalom . ez gÿarlo halan-
dosagban valonaal .
Legenda festi eiusdem
Bodogssagus zent Berthalam apostol . ere
det zerent tamada Indÿaÿ orzagbol . es
pogan keeralnak nemzeteeból : kÿnek mÿ
koron mÿnden nemzetÿ meg holtanak ÿme
ez nemes Rosa zaal . halwan ÿaroktwl
kelóktw̋l . wr Iesus Cristusnak hÿreet new
eet es istenÿ choda mÿwelkódetÿt . ÿewe
Sÿdosagban . es mÿkoron mÿndennek ÿgaz
byzonsagara meent volna . azonnal el ha
gÿwan az ew teewólgeseet Cristus Iesus
zolgaÿa es annak wtanna zerelmes ta
noÿthwanÿa eerdemle lennÿ : Es newez-
teteek Berthalamnak nagÿ sok leelkÿ ÿo
zaghnak meltossagaert . mert az Berthalam
magÿaraztatÿk ffel fÿggeztónek . awagÿ
chatornÿas ffÿanak . Elsew ÿozaag azerth
mondatÿk ky ew benne leeletteteek . ez vÿla
ghÿ zerelemról ffel fÿggeztethween . es az
meennÿeÿ zeretetsseeghóz ragazkodwan .
Awagÿ istennek zent malazttÿahoz es se
ghedelmeehez . magaat foglalwan . hogÿ
ne ennen maganak De mÿndenestwl fog
wa istennek eelne . ÿme hol vagÿon
bÿzon kerezttÿen embernek eelete es re
gulaÿa . Masod ÿozag mondatÿk bÿ
zon bóccheseegnek meelseege . kÿról em
lekózween zent <.> dÿenes doctor wgÿ mond
Azt istenes Berthalam azt vallÿa hogÿ

{507a}
Nagÿ Zent ÿraas ees vagÿon . kÿsded ees va
gÿon . Az zent ewangeliom meg azonkeepp
-en zeelós ees nagÿ ees . vÿzon ellen meg
zaggatot ees : kÿkból azt akarÿa ÿelentenÿ
zent Berthalam apostol . wgÿ mÿnt zent
dÿenes doctor . magÿarazÿa . hogÿ nemÿ
keeppen . mÿnden newezetót . ÿoth . ÿozagot
es mÿnden melto feelsseeges dolgot . bÿzo
noÿthatnÿ es meeltan predicalhatnÿ wr
istenról . es mas keeppen mÿndent tagadnÿ
hogÿ nem bÿzon . awagÿ nem wgÿ vagÿon
Magÿarazo ÿras wgÿ mond rola . hogÿ ee
ggÿkben sem mondnak hamÿssat . merth
ÿollehet mÿnden ÿot . meltan zolhasson
ember az wr istenról . kÿ wr istenhez
ÿllendew : De mÿeert emberÿ elme meg
nem foghassa az wr istennek mÿwoltaat
semÿt vota keppen rola nem twd bÿzon
nÿal mÿt mondanÿ : hanem ha mÿko
ron oda ÿwtand es zÿnról zÿnre latan
gÿa . Annak okaert mongÿaak . ha eegÿ
az meennÿeÿ zentók kózzól ez vÿlagra
ÿewne . mÿnd ez vÿlagon valo bólcchek
sem alhatnanak twdomanÿanak ellene
Bodogssagus zent Berthalam Apostol az
eert wr iesus Cristusnak meenÿbe mene
tÿnek es az vÿgaztalo zent leeleknek
ÿewetelÿnek wtanna . meene be az bel
ssew Indÿaban . es mÿkoron az Balwan
templomaban be meent vona . kÿnek
Astaroth vala newe . ott kezde mwlathnÿ
Ez hazwg erdegh kedeeg el hÿtethween
az zeegheen neepet : az tettetÿ vala hogÿ
korokat betegóket vÿgazthatna . Annak ok
aerth nagÿ sokan gÿw̋ltenek vala oda .
ÿrgalmaat varwan . es naponkeed aldoz
wan ewnekÿ . De mÿkoron semÿ felele
tót nem adna .. meneenek az mas var
asban . hol ott Berÿt newó erdegh la-
kozÿk vala . es megh kerdeek mÿre az ew
istenek nem felelne . Monda . az tÿ istentók
tÿzes lanczokkal kótóztetót megh : mÿ
ÿdótw̋l
foghwa Berthalam . apostol oda menth . mo
ndanak kÿchoda az .. felele az erdegh . Az m
ÿndenhato istennek barattÿa . kÿ azerth
ÿewt eede hogÿ ez tartomanbol az istene
keth mÿnd kÿ vezesse . Mondanak ewnekÿ
mÿkeppen leelhettÿok meg ewtet . felele
fekete fodor haÿa vagÿon . óregh zemeÿ
ÿgÿenes orra . ózzel egÿelódót zakala : alol
barsson rwhaÿa vagÿon fewlw̋l feÿeer pa
lastÿa . ÿmaran hwz eztendeÿ vagÿon hog̋
sem rwhaÿa sem laba belÿ meg nem zenn
esettenek . Istennek zent angÿalÿ ÿarnak

{507b}
Ew vele kÿk sem eheznÿ . sem meg faradnÿ
nem haggÿaak . Es mÿndent twd . mÿnden
nÿelwón zool . ÿmaran ezt ees twggÿa
hogÿ en tÿweletók zolok : ha akarÿa meg
mwtattÿa magaat . ha nem akarÿa meg
nem leelhetÿtek ewtet . De keerlek ha m
ÿkoron megh talalangÿatok keerÿetók h
ogÿ ne ÿewÿen eede . hogÿ ennekem ees
wgÿan teegÿen mÿnt az en tarssomnak .
Mÿkoron azert keth napon keresteek volna
harmad napon eegÿ erdenges kezde keÿaÿtanÿ
Berthalam istenek apostola . meg eeghetnek
enghemet az te zent ÿmachagÿd . Ottan m
onda zent Berthalam . Nemwl meg es meen̋
kÿ belóle es azonnal meg zabadwla .. Azt
halwan Polemiꝰ kÿral keeree hogÿ ÿewne
hozÿaa . mert eegÿ hawas leanÿa volna
es vÿgaztanaa meg . es meg zabadoÿtaa azt
ees . Es az kÿral ewrw̋lteeben nagÿ draga
keenchet kÿlde az zent Apostolnak . kÿre chak
felelee . Ez vÿlaghÿ keench azoknak zÿkseeg
kÿk az vÿlaghÿakat keresÿk kewannÿaak
En kedeeg semÿt nem kewanok ez vÿlagh
zerent .. Es mÿkoron predicallot volna ew
nekÿ . monda . ha az zent hyttre akarna ter
nÿ . az ew isteneet tÿzes lanczal meg kó
tóztet zem latomast meg mwtathnaa ew
nekÿ : Masod napon mÿkoron az papÿ feÿe
delmek aldoznanak . kezde az balwanbol kÿ
kÿaÿtanÿ Nÿawalÿas bolondok mÿt mÿ
weltók zennÿetók meg . mert ÿnkab keent
teeztók raÿttam . honnem . tÿztósseegót . Ottan
azert zent Berthalam apostol paranchola az er
deghnek . hogÿ ennen maga az balwant
el tórnee es kÿ meenne belóle . Annak w
tanna ÿmachagot teween . az korokat betegó
keth mÿnd meg vÿgaztaa : Az <..> templomot
kedeegh istennek tÿztósseegere zentólee es ÿme
istennek zent angÿala nekÿk ÿelen ween
az templomnak neeg̋ zeegen kereztót ÿra
es monda . eellÿen ÿegót vessetók tÿ hom
loktokra . es semÿt ne feellÿetók az tÿ isten<.>
tóktw̋l . kÿnek ez ÿdeÿglen aldoztatok . Es .
meg mwtataa ewnekÿk . eegÿ fekete zere
chennek zemeelÿeben . kÿnek zemeÿból tÿzes
zÿkraak ÿewnek vala kÿ . torkabol . keen
kówes langak ótlethnek vala kÿwe . es keze
ÿt tÿzes lanczakkal kótózteek vala hata megee
Es monda az zent Angÿal az erdeghnek . mÿert
Berthalam apostolnak parancholattÿara az
balwant el tóreed . ÿme en meg odozlak es
meen̋ olÿ herre hol ÿteeletÿg eegÿ ember
nek se arthass : Es nagÿ sÿwassal reewassal
el meene . es az zent angÿal ees el enÿezeek

{508a}
Polemiꝰ keral azt lathwan halwan . ottan
megh kereztólkódeek . mÿnd azzon feleseege
wel . es az varas belÿ neepekkel . dÿcheerwen
az wr istent mÿndden choda es ÿrgalmas
saag teetelÿben Azt lathwan az papÿ fe
ÿedelmek . megh dwzmadanak raÿtta es
el meneenek Astrages kÿralhoz . Az kÿral
rokonahoz . es nagÿ bozzw keeppen bel vado
laak . mÿnd az kÿralt . mÿnd az zent Apos
tolt . Es Astrages kÿral azon meg harag
wan eleÿbe hozataa . zent Berthalamot
mondwan ewnekÿ Te vagÿ ee kÿ az
en atÿamffÿat el fordoÿtottad . felele En
el nem fordoÿtottam . De meg fordoÿtottam
Monda az kÿral mÿkeppen te ew vele el
hagÿattad az ew isteneet . es az te istened
hez fordoÿtottad . Azonkeppen teezók en
ees te veled .. felele az zent Apostol . ha
azt tehetód bator . ha kedeeg <..> en el tór
hetendóm az te istenÿdet . hÿgÿ az en iste
nembe . Ezen bezeed kózót hÿr ÿwtha
hogÿ hwllot volna Baldak istene . Azth
halwan ottan meg zaggataa rwhaÿaat
es parancholaa hogÿ az zent Apostolt m
egh vezzózneek . es Annak wtanna eel
ween megh nÿwzataa . hogÿ mÿwel nag-
ÿob keent zenwedne az wtan feÿeet vee
-tetee Az hÿw̋ kerezttÿenek el ÿeween . ffel
veweek az ew zent testeet es nagÿ sÿrassal
es istenÿ feelemmel el temeteek . Astrages
kÿral kedeeg mÿnd az atkozot papÿ feÿedel
mekkel . el ragattateek pokol . belÿ erdegtewl
es zernÿw̋ halallal halanak / Polemius
kÿralt kedeeg kÿt meg kereztólt vala . az hÿw
kerezttÿnek pÿspekkee zentóleek azon va
rasban es mÿkoron hwz eztendeeg bÿrtta
az tÿztót nagÿ tÿztósseeggel : Annak wtanna
tellÿes wr istennek zent malazttÿawal
es mÿnden lelkÿ nemes ÿozagokkal . bo
dogwl mwleek kÿwe es az erek dÿchósee
gben meene . kÿt mÿnekw̋nk ees enghegg
ÿen atÿa ffÿw zent lelek . Amen .
Exemplum mirabile
Wr Iesus Cristus zeretetÿben en tÿztólendó es
aÿoÿtatus atÿamffÿaÿ Az chodalatus pel-
daat kÿt meg ÿgÿereek ÿelentenem . eegÿ
ÿghen reeghÿ ÿrasban talaltam es kÿwól
valo orzagbol zarmazot . emberÿ fÿleknek
hallasara chodalatus zÿweknek es lelkók
nek ertelmeere fóldón valo mÿndden ee
dósseeghnel gÿenerw̋seegósb . ÿelessen kÿk
naponkeed az meennÿeÿ dÿchóseeges haza
rol . keewannak wÿgassagot lathnÿ hallanÿ

{508b}
Wgÿ mÿnd ez vÿlagh Cronicaÿaban
megh talaltam / mÿkoron kezdettewl fog
wa ÿrnanak ewth ezer . ewth zaaz . tÿzen
harom eztendóben . Es wr ffÿw zÿletethnek
wtanna harom zaaz tÿzen neeg̋ eztondóben
Nagÿ Constantinꝰ chazarnak rokon wtan
na . mÿkoron Cristus iesus zent hÿtÿnek
dÿadalom es kerezttÿen anÿa zent eegÿhaz
nak . bekeseegh es batorsaagh adatot volna .
Azert azon ÿdóben . mÿeert nagÿ bwzgosagok
vala . az zegheen wÿ'' kerezttÿeneknek . es wr
Iesust tÿzes zeretettel zolgallÿaak vala .. nem
eleegóznek vala Conventben . es varasban
lakoznÿ . De meegh az hatalmas pwztakat
kew zÿklaas heegÿeket kÿetlen erdóket ees
megh veragosoÿtottaak vala . kemeen eeleth
nek . zent ÿmachagnak . beÿthnek vÿgÿazas
nak . es istenÿ elmeelkódesnek mÿatta .
Az ÿdóben tamadanak . az reeghÿ zent atÿaak
pwztaban lakozo remeteek . kÿknek eeletek
ból ÿmaran holtok wtan . kÿlemb kÿlemb
zent zerzetesek tamadanak . kÿkról az zent
ÿraas nÿlwaan valo tanobÿzonsagot teezen
kÿk kózót vala egÿ Iambor pÿspek . kÿnek
Eberhardus vala newe . az ÿdóben mÿkoron
ÿrnanak ezer neegÿ zaaz eztóben . ÿewe Ro
maban . es mÿkoron tertt volna . Clunia
cum newó zerzetnek hazahoz . es mÿkoron
meg : tekeentótte volna . az Calastromnak
chodalatus . es reeghÿ eppewletÿt es mÿne
mew eróssen es zentseegóssen tartanaak
az zerzetnek regulaÿat . Es kerdee megh
Az Apathwrt . kÿ volt volna fondatora .
az Calastromnak : Az Iambor Apathwr el .
kezdween Az historiat meg bezeellee ew
nekÿ . Volt eegÿ nagÿ kazdag wrnak
egÿ ffÿa reeghÿ ÿdóben . kÿnek mÿkoron
mÿnd attÿa annÿa es ÿo baratÿ azt ta
-nacholtaak volna hogÿ hazassagban lee
lethneek : kÿnek maga semÿre nem keel .
vala ez vÿlaghÿ gÿenerw̋seeges eeleth
mert zÿz vala . es nagÿ isten feeló leelkÿ
eeletben tarttÿa vala . ennen magaat . es
gÿakortaa ÿmatkozwan / mÿndennek ÿo
pelda vala .. De maga nekÿk enghede nag̋
istenÿ feelelemmel / Es mÿkoron az vendeg
seegót el kezeÿtótteek volna . es kÿlemb
kÿlemb wrak . es feÿedelmek belgÿw̋ltenek
volna . Ez Iambor ÿffÿw ezeeben vewee
magaat hogÿ az ew istennek zokot zent
ÿmachagaat . meg nem mondotta volna .
az vendeegóket el hagÿwan ÿghen hamar lowa hataara ÿlween

{509a}
Meene el egÿ Zent egÿhazhoz . es mÿkoron
mÿnden aÿo''tatossaggal el veegezte volna y-
machagaat keenÿereghween wr istennek hog̋
segheellene meg es lenne Idwessegeere akoron
valo tÿztósseege es ewróme . Esmeg feel ÿle
lowa hatara hogÿ vendeghÿhóz menne / a
zon kózbe ÿme az pwztabol eleÿbe ÿewe
egÿ zeep tÿztólendew zemeelÿw veen em
ber . ÿlween . eegÿ zeep ózweernek hatan
es kezene az wr ffÿwnak . az Iambor ÿff
ÿw ees . nagÿ tÿztósseeggel kózóne nekÿ
Es keeree hogÿ ÿewne hazahoz es lenne
vele ew tÿztóssegheenek ewrómeeben . es
mÿkoron nÿaÿast bezeellettek volna . mÿnt
baraat barattÿawal meg ÿsmeree az wr
ffÿw . hogÿ ffeellÿeb valo zemeel volna
emberneel . es gondollÿa vala netalan
tan chak en segheedsegemre . meenÿból
bochatattot volna ; kÿt ÿol es meeltan
veel vala mert wgÿ vala ; kÿt ha mon
danank hogÿ ennen Cristus lett legÿen
Awagÿ angÿal . mÿnd meg lehetót /
Monda az wr ffÿw . De ÿo wram kÿ vag̋
felele teeneked baratod vagÿok es azeert
ÿewttem hogÿ az te tÿztosseegódben ÿelen
leegÿek . es amÿt tehetót meg segheÿche
lek . Monda az wr ffÿw en ÿo wram
halaat adok raÿtta wr istennek es teene
ked . ÿmaran hÿzóm hogÿ az te tanachod
nak atala az en tÿztósseegem zereewel
leezen . Es azonkeeppen / mÿndden hazaa
nak wdwaranak : tÿztóssegheenek ewró
meenek es vendeegók tÿztóletÿnek gon
ggÿaat . zolasaat . es parancholasaat nekÿ
hagÿaa / hogÿ mÿnd ennen maganak ees
veegre ew lenne ÿntóÿe es doctora . hog̋
vala mÿth mondana . azt tennee / Az tÿztó
lendew wr istennek kówete . nem vonÿ
aa . meg magaat ez eellÿen gond vÿsel
-eestewl . de az wr ffÿwnak zeretetÿeert
mÿnddent terhet ffeel veen .
Mÿkoron azert be meentenek volna .
ÿme nagÿ tÿztósseeggel mÿnd nÿaÿan
ffel keleenek es eleÿben nÿomotanak
az wr ffÿwnak . mÿnt wroknak . Es
lathwan az zeep zemeelnek meltosagus
voltaat el chodalkozanak raÿtta . Es az
wr ffÿw meg hagÿaa hogÿ mÿndenek
tÿztósseeggel fogadnaak . halgatnaak / es
mÿndenek mÿndenben enghedneenek
ewnekÿ / Es mÿkoron az lakodalmat el
kezdótteek volna . ez meennnÿeÿ vendeegh
mÿndent olÿ nagÿ tÿztósseeggel . moddal
eekesseeggel : es bewseeggel meg zerez

{509b}
Vala hogÿ mÿndenek chodalkoznak vala raÿtta
es senkÿnek semÿben fogatkozasa nem vala .
kÿn nem keel sokat chodalnwnk : mert ha meeg
eztendeeg tartot volna az nagÿ lakodalom meeg
ees mÿndenben bewseeg . Awagÿ semÿ fogÿa
teek nem lehetót volna . ha az istenÿ hatal
mat nÿezÿok kÿ az heet arpa kÿnÿeregból
ewt ezer emberet eelegóÿte meg az zenth
ewangeliomnak bÿzonsaga zerent . eett meg
azonkeeppen gondollÿok lett leennÿ . Mert
akar meel nagÿ beewseeggel lezen vala .
es kólccheggel . az vendeegseeg : az nagÿ choda
hogÿ semÿ fogÿatkozaast nem zenwed vala
az wrnak ÿozaga .. Mÿkoron azert az har
mad nap bel tólt volna . kÿ mÿnd haza ozla .
Az harmad napÿg kedeeg .. sem az meennÿeÿ
saffaar . sem az ew ózweere . Nem eettek ÿttak
vala . Az ees nem choda . mert halando alla
tok nem valanak : Mÿkoron kedeeg bwlchwt
akarna vennÿ : ffeel ÿlÿ ózweerere Az wr
ffÿw ees el akarwan keseernÿ ffel ÿle lo
wa hathara . es nagÿ sok vÿtezók wtanna .
Mÿkoron ÿwtottak volna meg az ósweenre
hol ott egÿ mast talaltaak vala . meg allanak .
mert towab nem hagÿa nÿomothnÿ az ven-
deegh . bwlchwt akara tewle vennÿ . Es az
wr ffÿw el fakada sÿrwa . es kezde keernÿ
mondwaan . Mÿre hatz el en tÿztólendew
atÿaam es mÿre vonzod el en tewlem az
te zeep vÿgassagus zÿnódet . keerlek leegÿek
veled vala howa meegÿ : felele az zeep veen
meennÿeÿ vendeegh : Nem kówethetz mastan
enghómet de towabra haggÿad : ÿme ma
twl foghwan harmad napra ennekóm ees
tÿztósseegem napÿa vagÿon . ha oda akarz
ÿewnÿ hogÿ tÿztólkóggÿem veled : eeleggee
veezóm tw̋led es meg halalom teeneked
Azt halwan az<t> wr ffÿw . mÿnt ha zÿweere
tette vona kezeet . monda . bÿzon akarom es
ÿghen ees akarom .. De mÿt az wr isten
akar vala veegre zereznÿ . semÿt rola nem
ertókózhetÿk vala : Annak okaert monda ÿo
atÿam hol leellek meg teegód / es howa
meennÿek nem twdom . Monda ennen
maganak : ez ósween hol mastan allwnk
az en hazamhoz vÿzen twlaÿdon . kÿt senkÿ
nem twd teeb . chak ennen magam . es ez
lelkós allat kÿ allattam vagÿon / eegÿeb ha
kÿ reea menend el teewed es meg chalat
kozÿk / Te kedeegh ÿo atÿamffÿa ha enghem
meg akarz lathnÿ . ÿewÿ eede ezen herre
harmad napnak deel zÿweeben es ez en
ózweeremet eett keezen talalod . ÿarnÿ .

{510a}
Azert az horaban eede ÿewÿ . es eett haggÿad
mÿnd az te lowadat . mÿnd zolgaÿdat k
ÿk te veled leeznek . hanem chak tennen
magad ÿl ffeel . az en ózweeremre es va
la howa teegód vÿzen oda meenÿ . Nem
zÿkseeg ewnekÿ vezerlees . chak veztegh
ÿlʼʼ ew ÿol twggÿa howa keel meennÿ
Semÿt ne ffeel : Nem banod meg en hozÿ
aam ÿewtódet . De mÿkoron esmeg haza
akarz ÿewnÿ . akkoron meg ÿsmered . mert
ÿo volt teeneked en nalam lettód
Capitulum secundum .
Wr Iesus Cristus zent malazttÿanak seghe
delmeewel . ez masodÿk Capitulom leezen
arrol emlekózet mÿkeppen Az Iambor
wr ffÿw meene . Az meennÿeÿ ffelsseeges
kÿralnak vendeegseegeben . es mÿt otth
lata . erzee valla . es lakozeek . es mÿ ÿ
dóben teree hazahoz .. ha kÿ eedesseeggel
meg akarÿa hallanÿ nagÿ sok tanwsa
got es lelkÿ eedesseegót talaal ew benne .
Mÿkoron azert az wr ffyw es az mennÿeÿ
vendeeg egÿ mastwl el valtanak volna .
Az nemes ÿffÿw ew vÿtez zolgaÿwal ÿewe
wr ffÿw hazahoz . nagÿ banattal keserw̋s
eeggel : es sem ezÿk vala . sem vÿg
ad vala . wÿ meenÿewel . sem nÿaÿas
kodÿk vala ÿo baratÿwal .. De sem nÿ-
wghatÿk sem alhatÿk vala : varwan
mÿglen az hagÿot hora . el ÿewne . Olÿ
ÿghen el falta vala zÿweet az ew eedes
meennÿeÿ vendegheenek nÿaÿassaga zÿ
ne latasa . barathsaga . es malaztos bezee
de hogÿ sem attÿa . Annÿa . Sem . ÿffÿw
kegÿese sem ez vÿlaghÿ hangossaagh
vala mÿ kÿsded ewrwóndetesseegót
hozhatnak vala ew zÿweeben .. Meel
tan Bÿzonÿawal . mert megh sebhótte
es atal hatotta eelós thór keeppen ew
zÿweet az ew meennÿeÿ . zeretew attÿa
nak es vendeegheenek tÿzes zerelme
Mÿkoron az aldot nap es hora bel tólt
volna . bwlcchwt veen ew azzon felesse
ghetewl . es haza nepeetw̋l . mÿnt ha
harmad napra haza ternee : Demaga wg̋
mÿnt soha ewket tebbee zemeewel nem
lathnaa .. mÿkeppen leen ees / Es nagÿ sokad
magawal ÿewe az hagÿot herre . Es la
taa haat ott keezen vagÿon az vendeegh
ózweere . Azonnal le zókólleek lowa ha
tarol . es ffeel ÿle nagÿ ewremmel az
meennÿeÿ wth vÿselóre . senkÿt az zolgaak

{510b}
Kózzól vele el nem hagÿa meennÿ . da m
ÿnd haza kÿldee varaban . mondwan . ho
napÿ napon ezen horaban esmeg eede ÿ
ewÿetek keezen . mert eett talaltok megh
enghemet es semÿt nem keesóm towabbaa .
Azonkeppen . az vÿtezók haza . meneenek nag̋
banattal es keserw̋seeggel . mÿnt ha soha
nem lathnaak wrokat / kÿ wgÿ ees leen .
Az meennÿeÿ kówet kedeeg . az wr ffÿwt
el vÿwee eegÿ nagÿ zoross eswenÿen
kÿ az zent ewangeliomnak bÿzonsaga ze
rent . kewesektewl yarattatÿk . es vÿzen
az erek eelethnek fóldeere : Mykoron
azeert ÿwtottanak volna . nagÿ zeep theer
mezóre : hol ott semÿ banat . semÿ sÿralom
es zomorwsaagh nÿnchen . honnan az ke
serwes halaal . kÿ rekeztetót . Az Iambor
wr ffÿw el tekeente haat mÿnden zeep
seeghnek zeepseege vagÿon mÿnden fe
lól . kewrw̋le . Az feld kÿees kÿhóz soha
hasonlatosth nem latot / ott vannak haat
mÿnden felee zeep ÿllatw fÿwek kÿl
emb kylemb zÿnew vÿragok : Rosa lilium
vÿola . Az . zeep mezón . zeellel : felw̋l az
egh tÿzta . alol az fóld . nagÿ eekósseeggel
ffeel ótóztetót . Az faak kÿ zeep vÿragos
kÿ kedeegh tellÿes kÿlemb kylemb eerth
gÿmelchókkel . Az ffaaknak aga boga . kÿ
lemb kÿlemb zeep ÿeles madarakkal ee
kósewltettenek : kyknek zawok zenghee
sok ; mÿnt angÿalÿ eeneklees volna
kÿhóz hasonlatost eelteeben soha nem
hallot vala .. Es semÿ allat ott nem vol
na kÿ kewansagos zerelmetes gÿenerw̋
seeges es tÿztóletesseegre melto nem volna
EEllÿen zeep fóldre . mÿkoron az nemes
wr ffÿw be meent volna : ottan el val-
tozeek ew termeezetyben . meg tÿztwle
erzeekenseeghÿben . zÿweeben testeeben
es leelkeeben / meltan kedeegh . merth
mÿnd . fóldet egheth .. mÿnd eetelt ÿtalt
mÿnd az halandosaghnak ÿzeet bÿzeet
mÿnd ember baratÿnak sokasÿt nÿa
ÿassaghÿt el valtoztatta vala . kÿkkel
es kÿkkózót annak elette eelt vala / Azert
olÿ mÿnt zent eenok es ÿllÿes profetak
nak halhatatlansagok zerent . ew ees az
halando eeletben . halhatatlansaghnak ÿde
ÿre ÿwtot vala . es eerdemlót vala valtoz-
nÿ / kÿk mÿnd lehetendew dolgok az wr
istennek . kÿt mÿnemew malaztos aÿandekkal

{511a}
Akar zerethnÿ : Mÿt zolhatwnk tebbet . cho-
danak chodaÿaat rola .. ÿme az ott valo
eghÿ nemes madarak ees lathwan <ez>
ew wroknak . ÿdeghen vendeegheet . eeg̋
keeppen ew aldot wroknak tÿztóssegheere
mas keppen : az wÿ vendeeghnek . erwende
tóssegheere . mÿnd zarnÿokkal mÿnd zeep
zozattÿokkal . nagÿ eedes vygasagot ÿelent
nek vala . Azonkózben el tekeenthween
nem mezze latha . egÿ mondhatatlan
nagÿ es zeep Sathort . mÿnt ha egÿ
eekes waar vona . kÿ mÿnd kÿw̋l be
lól kÿlemb kÿlemb draga kówetból ee
kesewltetót vala .. mÿnd tekeentettre kee
wanatus / Es mÿndden felól kewrw̋le m
egh ollÿan zeep keezw̋lettel valo Sato
rokat mÿnth egÿ zeep dragalatus varast
kÿknek pagimontoma . mÿnt az cÿllago
zeep feenes Aranÿ : falaÿ ha mÿnt ara
nÿas bÿborral barssonnÿal bel vontaak
vona ; Benne lakozo neep kedeeg . zamtalan
eróssek hatalmasok zeepneel zebbek ew
zÿnek zerent . kÿk . zent peter apostolnak
mondasa zerent . mÿnd keralÿ nemzetók
kÿralÿ magzatok . keralÿ papok . zenth
seregh es sok kózzól kÿ keresghetót gÿw̋
lekózet / mÿnd zÿzek zeplótelen . mÿnd
tÿztaak mÿnd dychóseegósók : vÿgak ÿo
kedwewk / es erwendetósók / O en hozÿ
am hasonlatus halando zerelmes atÿ
amffÿaÿ . lassatok hallÿatok ewrómet
es . vÿgassaghnak : Nem mondhattÿok
hogÿ ez vÿlaghÿ sem emberÿ . De mee
nnÿeÿ es halhatatlan dÿchóseegben
valo erwendetesseegót : zent paal apos
tolnak mondasa zerent kÿt zóm nem
latot Sem ffÿl nem hallot Sem em
bernek zÿweben nem zallot : kÿt meg
zerzót wr isten<...w.> az ew hÿwe
ÿnek . zolgaÿnak es zeretóÿnek . kÿk
kózzól eegÿ vala ez nemes zeplótelen
eeletew wr ffÿw / kÿt mÿkoron bel
vÿttenek volna . kózÿkben elsew reen
den valook : nagÿ vÿgassaggal es zere
tettel .. fogadaak ewtet . kÿhóz hasonla
tost soha nem latot . sem erzót vala .
Azonkeppen masod . es harmad rendben
valok . nagÿ eremmel es dÿcheeretes ze
retettel fogaggÿaak vala ewtet kózÿkben
Es ÿmaran olÿ ÿghen el merw̋lt vala az
nagÿ chodalatus ewrembe vÿgasagban
es zeepseegóknek latasaban . hogÿ mÿnn
eel kÿssebhóz ees nem merÿ vala magaat

{511b}
Hasonlanÿ . Et meltonak lennÿ : wrasagaat
kedeegh es mÿndden ÿozagaat mÿnd semÿ
nek velÿ vala ; Mÿkoron azert ÿwtotta-
nak volna az neegÿed lakodalomban . ÿme
nagÿ kezw̋lettel es sok zamtalan magaw
al eleÿben nÿomoteek . az ew eedes leel
keenek kewansaga . az ew zerelmes attÿa
kÿ ewtet az zent vendeegsseegben hÿtta
vala . Es lathwan awagÿ volt ewróme
annak elótte . awagÿ nem .. De ollÿan leen
mÿnt ha ÿngen leelekben sem lett vona .
Mert meeg az wdwarlo legÿeenek vÿte
zók ees ollÿan zeepók valanak . mÿnt az .
ffeenes nap . mÿndenÿknek keralÿ kora
na feÿeeben . ótózettÿók mÿnt az zÿkrazo
Cÿllagok Es mÿkoron oda ÿwtot volna
az nemes wr ffÿw . ottan meg alla az
alatta . valo ózweer . es lee zalla rola .
Es <az> eleÿben ÿewe az feelsseeges dÿchós
eeghnek es zentóknek wra . nagÿ zeep
koronas kÿralÿ ótózetben . nagÿ dÿchóseeggel
nagÿ dÿcheeretes eenekleessel . tÿztósseeggel
kÿt soha senkÿ kÿ nem ÿelenthet . Es mÿ
koron kezet fogtanak volna . es zerelmes
óleleesth attanak egÿ masnak . olÿ meel
zeretethnek tÿzeeben eseek be az wr ffÿw
hogÿ . sem testeewel sem leelkeewel sem
ennen magawal . awagÿ hol volna es
mÿt mÿwelne . nem twdnaa . kÿben ha
lakozwan meg maradot volna . soha ha
lalt nem latot volna . Mert mÿkoron
magaban tertt volna azt twggÿa vala
hogÿ meegh az esth haÿnal el nem nÿw
godot . mÿwlta el eredót . es harom ho
raÿa meeg nem volna .. maga ÿmaran
harom zaaz eztendeÿ mwlt vala el ; M
ert varÿa vala az eeÿet el ÿewnÿ . kÿ
az wr istennek varasaban nÿnchen . es
wgÿ soha haza nem ÿewt volna ez ha
lando vÿlagra .: De megh ÿewe es nem
marada megh . Az kedeeg nem az feelssee
ges kÿral akarattÿa leen . de az nemes
wr ffÿwnak ezes bolonsaga .
Harmad Capitulum
Wr Iesus Cristusnak zent leelke ereÿwel
lasswnk hallÿwnk <te..> teeb choda dolgo
kath kÿk meltok leegÿenek meg vÿgaztal
nÿ a'' mÿ zomorw zÿw̋nkket leelkw̋nketh
Emlekózween arrol mÿt teenek mÿwelee
nek onnan hazol . az nemes wr ffÿwnak
el menetÿ wtan . ew eedes zÿleÿ : zerelmes
ÿegÿóse . es wdwarlo zolgaÿ . ÿo baratÿ

{512a}
Mÿkoron az megh hagÿot ÿdóre horara es
napra . haza nem ÿewt volna ; mÿndenek
eseenek nagÿ kethseegben . banatban ke
serw̋seegben es sÿralomban : Attÿa ann
ÿa sÿrattÿa eedes zÿlótteed zerelmes ÿe
gÿes tarssa . zÿweenek zerelmeet .. zolgaak
ÿo wrokat . es wrak vr ffÿak zerelmes
barattÿokat . ÿarnak fwtosnak teetowa ha
hol meg talalhatnaak . Nekÿ mongÿa va-
la netalantan meg chalatkozot / Nekÿ kedeeg
netalantan el zagattatot mezzee fóldre .
Mÿkoron nagÿ ÿdew tólt volna benne
ew keserwes varasokban . kÿ hÿrhóweek
Chazaroknak kÿralÿoknak wdwaraban
mÿndenek bankodnak . mÿndenek chodal
koznak ez eellÿen nagÿ dolgon .. Es ezenkepp
en mÿkoron sok fóldeket es kÿlemb kÿlemb
orzagokat el ÿartanak volna keresween .
sohol hÿreet sem halhataak . Onnan ha
zool kedeeg naponkeed horankeed . nagÿ
sÿrwa fohazkodassal . kenÿereghween az
wr ÿstennek . ozttÿaak ÿozagokat meertek
neel kÿl . Alamÿsnaban . es egÿhazÿ
neepeknek zentelen ÿmatkozwan eerette
hogy az feelsseeges teremtew hoznaa meg
es fordoÿtanaa banattÿokat vÿgasagra
De mÿkoron lattaak volna sok eztendew
wtan hogÿ az ew erewmók meg nem
ternee . holtÿg valo keserwes banatban
es kethseegben eseenek : es veteek mago
-kat holtÿg valo penitencia tartasra
Az varath zentóleek kalastrommaa . Az
palotaat templommaa : eegÿeb keenchot
rwhaat ÿozagot zent oltaroknak eekóss
eeghere . es . Iambor zerzeteseknek tap
lalasokra .. Es az feÿedelemseeghnek m
eltosagaat . Apathwrsagnak . tÿztewee
Es ezenkeppen mÿnden nemew ez vÿlaghÿ
dolgok valtozanak . leelkÿ dologgaa ./
Ennen magok ees holtÿg lakozanak <m
agoknak> az zent kalastromban . wr istent
zolgalwan . vÿgÿazwan beÿtelween es
ÿmatkozwan . es nagÿ Iamborwl veeget
vethween ew eeletóknek kÿmwlanak
az ÿo zÿleek . istennek orzagara meeneen
ek . testóket . mÿnd eegÿ koprssoban hel-
hóteek azon azon eegÿhazban : Az wr ffÿw
nak . kedeeg zerelmes ÿegóse kÿ azon zÿ
zesseegben . meg maradot vala . ew zerel
mes wratwl : marada meg azon ózweǵ-
seegben ew zerelmes wranak zerelmeert
es mÿg eele nagÿ sok alamÿsnaat beÿtet
zent ÿmachagot teween ew zerelmes wrae-
-rth

{512b}
Es nagÿ Zent Angÿalÿ eeletben veeghezee
el ÿdeÿt . es kÿ mvlwan . Istennek zent
orzagara meene . Es kÿt sok ÿdeÿg varw
an nem lathata . hÿhettÿek az erek ee
lethnek fóldeeben meg latta .: Mÿnd
ez eellÿen dolgot az ÿdew belÿ ÿras
twdok bel ÿranak Istoriaban ÿewendók
nek emlekózettÿókre . mÿnt mastan tór
teenÿk nagÿ vraknak es ÿeles feÿe
delmeknek . emberseeges teetemeenÿe-
ket Istoriakban ÿrnak .
Negÿed Capitulum
Wr Iesus Cristus hozÿank valo ÿrgalm
as Aldomasabol / meegh ees teb melto dol-
gokat . hallÿwnk / terween az dÿchóseeges
ewrw̋mnek es vÿgassaghnak lakodalma
ban . Mÿkoron termeezetnek folÿasa .
zerent . nagÿ sok ÿdóók es eztendók el
mwltanak volna : es az halandosagban
sok valtozaasok lettenek volna .. Az wr
ffÿw . Azon ÿffÿwsaghnak koraban . ereÿben
zeepseegeben . mÿndden veenseeghnel kÿl :
eetlen ÿttlan Alomnaal . kÿl es mÿnden
faratssagnaal kÿl . betegseegnel es testÿ
zeghódelmesseeegnel kÿl / chak ennen maga
az ÿdóbelÿ emberek kózót zabadon / halaltwl
vendeegewl az harom zaaz eztendeegh : Nag̋
eremmel es vÿgan lakozwan . wr isten
nek aztalan / kÿról zent Mathe ewangeli
sta emlekózÿk kenÿweenek . 13 rezeeben .
Es ez nemes wr ffÿwnak felette ÿol
vala dolga . az ew zerelmes isten attÿa
wal .. mert vala mÿt zÿwe lelke es
ÿo kedwe kÿwanna : zeme lathath<.>na .
mÿnden akarattÿa es kedwe zerent va
la . semÿ fogÿatkozaas nem volt : De mÿnd
zÿweeben leelkeeben gÿenÿerw̋seeg . testee
ben es erzeekónsegheeben gÿenerw̋seegh
gondolattÿaban es emlekózetÿben gÿene
rw̋seegh . olÿ ÿghen bel meent es ÿarwlt
vala . az istenÿ zeretethnek es meltosaghnak
hatalmassagaban : zent dauid proffetanak mon-
dasa zerent . psᵒ . Lxx .. Es az halando testh
nek termezet zerent valo nehesseegÿ . kÿk eett ez
vÿlagon meg terhelÿk az zegheen leelkót
hogÿ zent Palnak mondasa zerent Rom / vij
azt ne kewanhassa tehesse : lathassa es
gondolhassa . a'mÿt akarna . De haÿlandob
es gÿorssab legÿe[n] <volna> az gonossagra . es mÿn
dden vezedelmess dologra . honnem ÿora
lelkÿekre es meennÿeÿekre : ezekben ott
semÿ nem vala : De mÿnd el tawoztatot
vala .

{513a}
Wgÿ hogÿ az istenÿ Sentencia ffeel fÿg
geztetót hatalmatwl . kÿt kÿwe adot vala
mÿkoron emberÿ nemzetót . bÿneert megh
atkoza mondwan . Gen . por hamw
wagÿ esmegh porraa hamwaa leez .
kÿnek en nÿawalÿas bÿnes ffeyem ees
tanachot attam volna . megh maradnÿ
De nem tewee . hanem Az ÿdót kezdee zam
lalnÿ gondolnÿ hogÿ ÿdeÿ volna ÿmar
an hazahoz ternÿ . es kezde kenÿereghnÿ
es bwlcchwt keernÿ . Mondwan hala
kat adot teeneked . en tÿztólendew atÿam
es ÿo wram . mÿnden ÿo teetelÿdról
kÿket en velem tóttel . kÿket ennekem m
egh ÿelentótteel . es kÿket lathnom hal
lanom enghetteel .. nagÿobban kedeegh
hogÿ az te nagÿ bewseeges malaztoss
voltodat . hatalmas dÿchóseegódet . enne
kem meg mwtattad . kÿket soha en vol
takeppen embereknek ffÿaÿknak <azon>
kÿ nem mondhatom esÿelenthetóm
Lathwan latom mert aldot es bodog
vagÿ en kegÿelmes atÿam . es bodogok
kÿ zenetlen te aldot zÿnednek elótte al-
nak es wdwarnak . lathwan az te zēt
zÿnednek eekós voltaat . es hallÿaak bezeedednek
eedesseegheet . kÿk kózót bÿzon felette kÿ
wannam erekkewl erekkee meg marad
nom . De mÿeert haza kezóróÿtetóm me
nnÿ ÿol twdod okaat : mÿkeppen az
en hazam belÿ neepek enghemet war
nak : Azert vallom hogÿ olÿ dÿchó
seeggel . es meltossaggal . olÿ eremmel
es ÿo kedwel .. kÿket ez maÿ napon eett
eerdemlóttem meegÿók az en hazamhoz . hogÿ so
ha . az en neepeÿm kózót leween hason
latost nem lathattam volna .-
Ez eellÿen . nemes wr ffÿwnak bezee
deen : olÿ mÿnt mosolÿodwan . az bo
doghsagnak zent attÿa . es nagÿ kegÿel
mes bezeeddel monda ewnekÿ . O ÿo
ÿffÿw es zerelmes baratom . Mÿkoron
mÿ te hozÿaad meneenk . latok mÿndd
en ÿawÿdat : te ees mÿ hozÿaank ÿew
veen lattad . mÿndden ÿawÿnkat : ÿm
e ha ezeket zeretód kewanod eel velók
mÿnth tÿeeddel : hÿzen mÿnd ketten meg
elegózw̋nk vele . Ha kedeegh teenekód
teeb . es ÿob vagÿon . annak okaerth
haza kewankozor . en meg akarlak tar
tanÿ akaratodnaal kÿl : De en azt m
ondanaam hogÿ ezeket valaztanaad
ÿnkaab .. mert towab ees eede kewanko
zol

{513b}
Azt ÿol twdom . ha azert el akarz mennÿ
ÿme hol vagÿon az ózweer kÿ eede ho-
zot esmeg haza vÿzón . De . en meegh ees
azt tanaccholnaam . hogÿ ma eett marad
naal .. mert towab ees ÿollehet eede ÿewz
de keserw̋ faÿdalomnaal kÿl nem lehet .
kÿt mastan el tawoztathatz ha akarod .
De mÿeert zabad akarattÿara hagÿatot vala .
eegÿebet nem akara benne tennÿ haza ke
wankozeek . ott azert nagÿ halaa adassal
eegÿ mastwl bwlchwt veween . Az wr ffÿw
ffeel ÿlÿ esmeg azon ózweernek hatara .
es . meg azon herre hozaa hol . ffeel ÿlth
vala .. De ÿme sem zolgaÿt ott nem talalaa .
Sem nemzetÿt . Awagÿ nemzetÿnek nemze
tÿt . Sem vala meel ÿsmeróÿeet . Nem cho
da . mert reeghen mÿnd kÿ mwltanak
Mÿkoron azert teetowa ÿarna gÿalogh
mÿnt ollÿan wr . barssonban bÿborban
ótóztetót mÿnt kÿ azon napon nÿomotot kÿ
ew meenÿekzóÿ hazatwl . senkÿ ÿsmeróÿe
eleÿben nem kel : nagÿon kezde raÿtta
bozzonkodnÿ . Bel nÿomothwan wr ffÿwÿ
varaban . haat mÿnd mas modon vag
ÿon zabwan . honnem hatta volna .. kez-
de ennen maga ees raÿtta chodalkoznÿ
mÿ dologh volna . hol eellÿen hamar m
ÿndenek ew allattÿok zerent el valtozta
nak volna . es nemÿkeppen olÿha zÿwee
ben ewrw̋lne hogÿ wyssagot lathna .
Mene az baratok portaÿara . es mÿko
ron cheenghetót volna . az portarius be
ereztee nagÿ ÿo kedwel .. lathwan hogÿ
ollyan nagÿ tyztósseeg belÿ ember volna .
kÿralÿ ótózethben . Es kezdee kerdóznÿ . kÿ
volna . mÿt keresne . es honnan valo
volna .. felele Bÿzonÿawal nem twdok sem[ÿt] monda
nÿ hanem hogÿ tegnapÿ napon eennen
kÿ menween .maskeppen hattam ez hazat
honnem mÿnt latom lennÿ . es nem teegód
hattalak az kapwn órÿznÿ : De az vÿtez
legheenÿeket sem twdom hol vannak
es ÿme ennen magamnak <.> labamon
kelleteek bel ÿewnóm az heegÿ kózzól
En wgÿ twdnam hogÿ ez Calastrom
en twlaÿdom hazam volna .. es ÿme eeg̋
ÿsmerómet sem talalhatom meg<.> / Ezeket
halwam el ameelkodeek raÿtta az porta
rius frater : El fwtameek az apatwrhoz
es meg mondaa nekÿ . ÿme eegÿ kÿralÿ
zeep wr ffÿw ÿewt eede es azt mongÿa
hogÿ ez Calastrom ew wara volna : hal
wan azt az Iambor Apattwr aloÿtaa h
ogÿ almadozneek . De mÿnd azon atal kÿ

{514a}
Meene az wr ffÿwnak eleÿben . es ÿo zok
aas zerent vÿwee az zent egÿhazban . ÿma
chaknak okaert . de maga mÿnd ketten cho
dalkoznak egÿmason . Mÿkoron az wr ffÿw
attÿaat Annÿat es Azzon tarssaat kerdenee
hol volnanak / Az Aphatwr monda mÿnd
kÿ mwltanank ÿme hol vannak koporssoÿ
kÿ hÿrhóweek azonnal ottan az Calastrom
ban . hogÿ az el vezót <wra>fóldnek wra
haza ÿewt volna . tamada mÿndenek kózót
nagÿ choda ameelkodas kezdeenek fwthnÿ
az nagÿ chodara .. mÿnd chonka bonka . khoor
betegh el feledween ew nÿawalÿaÿokat
hamarsaggal sÿethnek vala az choda lathnÿ
halwan az pwztaban lakozo zent atÿaak
ees . mÿnt zent Anthalnak . Makariusnak
paffunciusnak ffÿaÿ . baratÿ Remetheÿ . nagÿ
mezze fóldról egÿ mas elót fwthnak sÿeth
nek vala lathnÿ . es vala mÿt hallanÿ
az erek dÿchóseeghnek eeletÿ felól . Mÿth
monÿak tebbet . nagÿ eegÿhazÿ es zeerzetes
neepek . es zamtalanon az zeeghenÿek bod
ogok . es azonkeppen nagÿ processiowal eleÿ
ben menwen . mÿnt wr istennek zentÿnek
nagÿ tÿztósseeggel aÿoÿtatus kÿwansaggal
es istenÿ dÿcheerettel fogadaak be ewtet .
mÿndenek chodakeppen zolwan bezeelwen
egÿmasnak ÿme haza ÿewt ez feldnek .
wra . kÿnek ÿmaran harom zaaz ezten
deÿ vagÿon kÿ enokkal es ÿllÿessel la
kozot istennek paradÿchomaban : Az Iambor
nemes wr ffÿw kedeegh alwan az sokass
aag kózót ewrw̋l vÿgad ees zÿweeben
leelkeeben . chodalkozÿk ees az dolognak
halhatatlansagaan . zeep eekes kedeegh ew
tekeentetÿben . teendóklÿk ew zÿne az wr
istennek latasabol .. es nagÿ kewanttal neez
nek reea . mÿnt istennek angÿalara
Keerÿk mÿndenek hogÿ meg bezeellenee
mÿnt es hol ÿart kólth . mÿt latot hallot
volna . Es mÿkoron ez kezdette volna bezeellenÿ
ÿelen valanak ÿro notariosok kÿk mÿn
dden zawaat lewelben ÿrÿaak wala
wtanna . Azok kedeeg mÿgh towab towab
addeg ÿnkab halgattÿaak nagÿobban chod
allÿaak / Ennen maga ÿollehet nagÿ ban
attal fohazkodassal bezeellween . mÿeerth
hogÿ meg nem maradot . de meg tertth .
Nagÿobban azon bankodÿk vala hogÿ zab
ad akarattÿa volt raÿtta / kÿk kedeeg hall
gattÿaak vala .. O mondhatatlan nagÿ erem
ók es kÿwansagus dÿchósseegók lelkÿ
zerelmók vala ; mÿeert soha ollÿan nÿl
wan valo ÿeles dolgokat az erek lakoda
lom feelól . nem hallottanak vala .

{514b}
Annak okaert . monda az . nemes wr ffÿw
ewnekÿk . Twdom zerelmes atÿamffÿaÿ
es bÿzonnÿal twdom . hogÿ az tÿ lelkÿ
vÿgaztalastokra . es ÿewendóknek em
lekozettÿokre tartot meg enghemet ennÿ
ÿdeÿglen / ezert manaal towab nem
mehetók hanem megh keel halnom / De
semÿt nem feelók . mert esmeg oda mee
gÿek honnan el ÿewttem . hol ott ennÿ
sok ÿdeÿg lakozwan Aloÿtottam hog̋
chak harom horaÿa volna .. kÿnek bÿ
zonsagot teezen ÿme az en ÿffÿwsagom
kÿt lattok . twggÿatok kedeeg hogy mÿ
wlta foghwa kÿ meentem ez varasbol
Sem eettem ÿwttam . Sem ehezttem
zomeehoztam . De mÿndden ÿowal tell
ÿes voltam . ÿme ez raÿttam valo rw
ha es ótózet kÿt meenÿekzóben ree
am vettem az wlta le nem vetóttem
ÿme meeg ees azon zÿnt wÿssagot
tarttÿaak Mÿkoron eellÿen nemew
choda dolgokat . zolt bezeellet volna ew
elóttók az meennÿeÿ dÿchóseeghnek es bo
dogh eelethnek ewrwóndetes es vÿgassa
gus . malaztossagarol / Nagÿ dÿzes langh
keeppen gÿoÿtta vala ffeel ew zÿwóket
leelkóket . es kÿwansagokat / az dÿchósee
ghes zent eelethnek gheerÿedetess zerelm
eere / Annak wtanna . mondhatatlan
nagÿ halakat ada raÿtta wr istennek
hogÿ az ew ez wÿlaghÿ erekseege ÿoza
ga . nem akadot zarmazot volna . ez vÿ
laghÿaknak kezókben . hannem istennek
dÿcheeretÿre es lelkÿ neepeknek kezókben
kÿk koronkeed . ÿmatkoznak eerette . es ala
mÿsnaalkodnanak zegheeneknek belóle
Ez eellÿen bezeedót kezdótte vala el ew
elettek . es vonÿaa mÿnd vachoraÿgh .
mert annak elótte . valo napon deel zÿ
weeben meent vala . el . ew aloÿtasa
zerent es masod napon esmeg deel zÿ
weeben . ÿwtoth vala hazahoz . meel ÿ
dónek tellÿessege chak eegÿ napp vala .
de hozÿasaga harom zaaz eztendót teett vala .
Ewtó̗d Capitulum
Kegÿelmes meennÿeÿ zent Atÿank isten
nek meg segheellót malazttÿabol az el
kezdót dÿcheeretes es Idwesseeges zenth
eelethnek melto hallasa wtan : lassok h
allÿok Az nemes zÿz zent vÿteznek es
nemes wr ffÿwnak : dÿcheeretes kÿ

{515a}
Mwlasaat kÿlemb kÿlemb choda teetellel
kÿben ees talawnk ollÿakat kÿból megh
melegózÿk mÿ zÿw̋nk lelkewnk : Mÿ
koron azert veeget tett volna bezeedeenek
Mÿnd nÿaÿan nagÿ halakat adanak raÿ
tta wr istennek .. Es az Iambor Apatwr
nagÿ vendeegseegót teen azon vachoran
Et . nagÿ vÿgan eeznek ÿznak lakoznak
nagÿ erwendetesen bezeellÿk egÿ masn
ak . a''mÿt lattak hallottak : le ÿlteteek az
fóldnek wraat ees az aztal feere . De
sem eezÿk ÿzÿk mert meegh tellÿes va
la . az dÿchóseeghnek eedes malazttÿaw
al . es az eeló fóldnek erwóndetesseghewel .
ÿme hol vagÿon . kÿról . wrwnk Iesus m
ondaa az zent ewangeliomban . De mÿnd
ez napÿglan ees nem erthetÿk meg halan
do emberek . Math . iiij . Nem chak kÿn
ÿerrel eel ember . De mÿndden ÿgheewel
kÿ kÿwe zarmazyk istennek zaÿabol .
peldaÿa kedeegh elóttewnk vagÿon . Mÿ
koron azert nagÿ eedesseeggel kÿnalnaak
hogÿ eenneek ÿnneek es lakozneek ew
velók . ÿollehet twdaa ÿol mÿnt lenne
dolga . De ÿme nemkewe keetelen nekÿk
enghede . Es mÿkoron latta erzette volna
ez vÿlaghÿ halando kÿnÿrnek ÿzeek
ÿllattÿaak . ottan megh zonttÿorodeek
kezde ew benne meg alwnÿ az meenn
ÿeÿ zeepseeghnek ÿllattÿa . eedesseege
kostolwan kedeegh . kezde az ÿffÿwsaag
megh hewadnÿ . es megh ózewlnÿ vee
newlnÿ : es beteghseegben eseek . Mon
da ottan . Nam mondaam hogÿ ÿg̋en lee
zen dolgom . ÿmaran towab nem mehe
tók de ezennel meg keel halnom : Azert
Aggÿatok ꝯfessorth . oltarÿ zentsseegót
es kenetót . hogÿ ÿo kerezttÿen modra
mwllÿak kÿwe . Es azon keerlek . hog̋
ÿmaggÿatok eerettem es testemet tegÿe
tek az en ÿeg̋osem mellee azon koporso-
ban ; Hogÿ azt lataak volna az apa
thwr es az vendeegók nagÿon megh
reemewleenek raÿtta es mÿnden ew
rómók vÿgasagot . sÿralomra es kese
rw̋seegre fordula .: ffeel hanÿaak mÿnd
eetkóket mÿnd aztalokat Raÿtta ragada
nak mÿnth eeggÿetlen eeggÿókón . es be
vÿweek az zent egÿhazban . nagÿ mond
hatatlan ohaÿtassal . es bÿzonnÿal meg
twdaak meg ÿsmereek hogÿ volt volna
az fóldnek reeghÿ wra .. Es zēthseegóth

{515b}
Veween . wgÿan kezók kózót mÿnt ha el
alwt volna . kÿ bochataa leelkeet : meg
oda menween honnan haza ÿewt vala .
chak lelke zerent . hol ott ÿmaran erekk
ewl erekkee . ewrw̋l vÿgad . az ew mee
nnÿeÿ zent Attÿawal es isteneewel
Hÿre leen benne hogÿ eellÿen ember
ezenkeppen kÿ mwlt volna .. De ottan .
temeteek el . nagÿob chodanak okaerth .
zamtalan neep reea fwthwan . kÿralÿok
wrak . zeeghenÿek bodogok . wr istennek
eerdemeseet lathnÿ ÿllethnÿ es apolgat
nÿ . Nekÿk sÿrattÿaak . Nekÿk ewrw̋lnek
Nekÿk halaat adnak raÿtta wr istennek .
Es azonkeppen mÿnt ollÿan tÿztólendew
feÿedelmet nagÿ tÿztósseeggel istenÿ feelele
mmel . es egÿhazÿ zolgalattal . ew zerel
mes ÿegÿeseenek koporsoÿaban helhóteek
hogÿ mÿkeeppen lelkók eeggÿw̋t volna
koronaztatwan az erek . dÿchóseegben testók
ees eeggÿw̋t nwgodneek es egÿzór ta
madna ffeel . az erek eelettre : Ezeketh
megh bezeelween az Iambor apathwr
Eberhardus pÿspeknek el ameelkodeek
raÿtta ez eellyen hallason es nagÿ ha
laat ada raÿtta wr istennek : nagÿobban
meg eppewlween ew leelkeeben : Azon
keppen mÿ ees en eedes zerelmes atÿam
ffÿaÿ . halaakat adwan . aggÿwnk dÿche
retót a'' mÿ eedes teremtenknek es meg
valtonknak Iesusnak . hogÿ az ew zent
ÿowoltaert es<.> ew zerelmes zentÿnek
eerdemekeert . reezeltessen az ew zenth m
alazttÿaban mÿg eelw̋nk . es holtwnk
wtan : vÿgen azon eedes . dÿchóseeges . es
erwendetes . erek eelethnek fóldeere es or
zagara : Amen . 1 . 5 . 2 . 7 .-
Zent Agoston doctorn
ak Innepeeró̗l .-
Ez maÿ zent Innepnek . Epistolaÿaat es ewan-
-geliomaat ha kÿ meg akarÿa olwasnÿ megh .
tallÿa . zent ghergel doctornak napÿaan . Ann
ak okaert ez nemes zent Agoston doctornak
es pispeknek zent newe dÿcheeretÿre . es
mÿ lelkÿ Idwesseeges tanwsagwnkra . lassok .
meg mÿkeeppen es mÿ modon . az wr isten
mÿnd ez fóldón Anÿa zent egÿhazban . mÿnd
meennÿen . az erek dÿchóseegben ffel magaz-
tataa .

{516a}
Es kÿwalt keeppen valaztaa hogÿ az elew is
ten hazanak : eelew kew ozlopa . es tamazÿa
lennee . mÿnd zentseeges eeleteenek peld
aÿawal : mÿnd meelseeges bolcchesegeenek .
vÿlagossagawal . es eróssegheewel . kÿnek pe
ldazattÿara . meltosagus newezettel ees ze
retee ewtet wr isten . hogÿ Agoston len
ne newe . kÿnek sok newes magÿarsaga
vagÿon . doctoroknak mondasok zerent . Ele
zer . azert magÿaraztatÿk . az Agoston . óreg
beÿtónek . mert mÿkeppen . Az Iambor ke
rezttÿen chazarok . kÿk az kósseegót eppeÿ
tÿk . tÿztósseges meltosaghnak okaert Aug
ustusnak neweztethnek : azonkeppen zent
Agoston eegÿeb zent doctorok kozót meltob
es fellÿeb valo helt erdemle . anyazent
egÿhazban . mert az teb doctorok hasonlat
tathnak . feenes Cÿllagokhoz : zent Agoston
kedeegh . feenes naphoz ; mÿeert hogÿ az ist
enseeghnek twlaÿdonsagarol . tebbet zolt
es nÿlwabban ÿrth az teeb doctoroknaal .
Masodzor az ew zent newe <pelda> hason
lattatÿk Az hew hohoz . kÿ mondatÿk Aug
ustusnak : meel howal emberek wgÿan
megh gÿwladnak . nagÿ hewseegnek m
ÿatta . Azonkeppen ez bodog lelkew zēt
ember . mondhatatlan ffeel gÿwladot
vala es wgÿan tÿzessee lett vala . az ist
enÿ tÿzes zeretethnek bwzgosagaban .
kÿról ennen maga bÿzonsagot teezen . In
libro Confessionum / mondwan . O feelsee
ges wr isten meg lewtted vala te az
en zÿwemet az zeretetónek nÿlawal
neha neha kedeeg olÿ eróssen es meell
ÿen hogÿ az erek eeletót nem gondoltam
volna . nem twdom mÿnt lett volna az
veegezetÿ / ercche kÿ erttÿ mÿt akar mōdanÿ
Harmadzor magÿaraztatÿk . Isten vara
sanak zaporoÿtoÿa . thwdnÿa ÿllÿk m
ert mÿkeppen nÿlwan lattÿok bÿzons
aghnaal kÿl : leen Anÿzent egÿhaz
nak . Annÿa : zent ÿrasnak teÿeet ad
wan . leen . az hÿtetlen eretnókóknek
hatalmas dÿadalma . bólccheseegeet m
wtathwan . Leen Idwózewló neepek
nek zaporasaga . zent regulas zerzetóket
zerezween .. Leen az meennÿeÿ zentók
nek . es zent wdwarnak eekósseege es
vÿgasaga . zent eerdemes eelettel kÿ m
wlwan . es meltossagus zent tarssagokban
zamlaltathwan : Mynd ez eellÿen dÿchó-
seeges

{516b}
Bodogsagra ÿllendew dolgokeert meeltan
dÿcheerÿ tÿztólÿ kÿlemb kÿlemb istenÿ
Aÿoÿtatus ÿmachagokkal . es zeep eenek
leesókkel . egheez kerezttÿenseeg az ew zent
ÿnnepeet . kÿk kózót mÿ ees noha bÿnesek
vagÿwnk . dÿcheerÿók ez nemes zent
doctort . halaat adwan wr istennek hog̋
eellÿen nemes zent atÿaat . es vÿlagos
<e>mestert adot . anÿazent egÿhaznak ÿ
gazgatasara . De mÿert zerelmes atÿ
amffÿaÿ emlekózetót teenk ez nagÿ
twdomanÿw embernek bólccheseegeról
Idwesseeges kerdeesewnk tamadhat . mÿ
oka hogÿ termeezet zerent emberek ÿ
ghen kewannÿaak az bólcchesseegók . es
tanwllÿaak : pogan bócchnek mondasa
zerent primo phicorum De kewesen leelhe
tÿk megh . az bÿzon bólcchesseegnek
fondamentomaat : Rÿwÿdeden reea felel
ween doctoroknak mondasok zerent
<Elezer> . Elsew oka . lelkÿ ÿndwlathn
ak . ÿora valo verekódeese . mert mÿ
eert az okos leelek . mÿndenkoron ÿora
vagÿodÿk 8ᵐᵒ ethicorum az ÿot meg nem
ÿsmerhetÿ bólccheseeghneel . kÿl . awagÿ
azt mwkanaal kÿl aggÿa wr isten
mÿnt az zent Apostoloknak . es az zent
doctoroknak . meennÿeÿ ÿelenetból : Avag̋
keresees wtan . az az tanwsaaggal . azt
ees wr istennek malazttÿa kówethveen
kÿ meg vÿlagosoÿttÿa az ÿffÿaknak el
meeÿóket Ha kÿk ezenkeppen leeznek
bólcchee ezek az ÿgaz es byzon bólcchek
ezek mehetnek ÿsmeretÿre az felsseeges
ÿonak . kyról zent <lulach> Math zool . caᵒ ix
Senkÿ nem yo chak az eegÿ twlaÿdon
Isten : Ez eellÿenek haznalnak .. mÿnd
ennen lelkóknek . mÿnd eegÿebeknek Id
wósseegekre Mas oka mÿert ÿnd
wltathnak bólcchesseegnek tanwlasa
ra . mondatÿk ez vÿlaghÿ<.>(.) nÿwes
eelethnek zorossaga . ÿme lattÿok hog̋
ez vÿlagon . az zeegheen eeggÿegÿew
twdatlan emberÿ allat . ha ÿgazan
akar eelnÿ : el nem eelhet . hanem nag̋
mwkawal es veerees vereÿteekkel . Na-
ponkeed wgÿkeel vonnÿ . mÿnt az bar
omnak . meeg ees wgÿan zeeghen : ha
kedeeg nem mwkalkodÿk . nÿnchen honn
an elnÿ senkÿ nem aggÿa az eweet ew
nekÿ : Nÿnchen sem zeretet sem ÿrgalmass
-aagh

{517a}
Kÿ ewtet ÿngÿen meg segheellene es el
taplalnaa . ha azert ember nem tanwl es
vala mÿmestersseegót es bólcchesseegót nē
keres nem tanwl . haat erekkee az bolon
dok es twdatlanok kózzee zamlaltatÿk . kÿ
kben mÿnk eett ez vÿlagon . mÿnd az mas
odÿkon . az az holta wtan vezedelmes .
Cristus Iesunak sentenciaÿa zerent Math
[] <es> karhozatus leezen . mert sem bo
londot sem barmot meennÿeknek orza
gara nem vÿznek . Harmad oka mÿert
ÿndwltatnak emberek twdomant es ból
cchesseegót tanwlnÿ : ez wÿlaghÿ keweelseeg
ees telhetetlenseegh : hogÿ kazdagsagot gÿe
ÿthessen . morhass lehessen . wrasagot leel
hessen . ez eellÿen bólcchessegeert . De ÿnkaab
zent paal apostolnak . mondasa zerint pme
ad Cor . j c . bolond balgatagsageert sokak so
kat mwkalkodnak . ÿarnak faradnak es kólt
nek . az mynd heeÿaban leezen mert az ÿ
gaz es bÿzon bólcchesseegót soha meg nem
leelÿk : Ez eellÿek zemeelÿeben mongÿa
zent leelek bóch zaÿa atal . Sap v . mÿ
koron halalokra ÿwthnak . O felsseeges wr .
isten . meel ÿghen el teewettewnk volt
az bÿzon wttrol es ÿgassagrol . Nam nem
volt mÿ benewnk . semÿ vÿlagossaagh
O mÿth haznalt mÿnekewnk ez vÿlaghÿ .
keweelseeghnek eelete . bólcchesseege es kaz
dagssaga . Bÿzon semÿt / mert ÿnkab meg
vakoÿthnak el bolondoÿthnak es mÿnden
ÿonak ÿsmeretÿre erótelennee teeznek em
bert .. pelda . vezzók el zemewnkket : hol
ott . lattÿok az sok gonossagnak tengóreet
mÿnt az wÿz ózón . hol az nagÿ bÿnók
nek terheet mÿnd az eghÿg ffeel hatw
an . es pokol fenekeeÿglen el mew̋ltet
ween . hol az sok hamÿssagnak es cha
lardsaghnak . vezedelmes el aradasaath .
hol az . dohoss testÿ faÿtalansaghnak zee
gÿentelen baromsagaat : O Bÿzonÿawal
mÿnd az bólcchegben . mÿnd . az ÿrastw
dokban .: kÿk soha az ÿgaz bólcchesseegh
nek wtaara nem ÿwthattanak <...>
Ez eellÿenekkel telÿk be pokolnak verme
Ezekról mondaa wrwnk az zent ewan
geliomba . Bÿzon mondom tÿnektók . mert
nem twdlak nem ÿsmerlek kÿk vattok .
ÿme rÿwÿdedón meg hallook az vezedel
emnek bólcchesseegeet . kÿket wr isten mÿ
nekewnk ne aggyon twdhatnwnk . ÿma
ran . rokon wtanna . lassok meg mÿnemew
ÿegókón ÿsmertetÿk emberben az ÿgaz

{517b}
Bólcchesseegh kÿ haznaal Idwesseegre es wr
istennek newe dÿcheeretÿre . doctorok mond
asok zerent sok ÿozagus <.> ÿegÿt talallÿok
zent ÿrasban .. Elsew ÿegÿ : mÿkoron ember
nek kewansaga vagÿon : ÿoth . tanwlnÿ hallanÿ
Mÿnt meg vagÿn ÿrwan Luc xj . Bodogok
kÿk hallÿaak istennek ÿgheÿeet es halwan
meg tarttÿaak : Ezt zent Agoston megh
tartaa . mert wagÿ olwastatÿk rola . hogÿ
mÿkoron meegh . az reeghÿ pogan bólcchek
nek es erethnekseeghnek teewólgheseeben
volna foglalatus . tórteneek hallanÿ : zent
Anthal remetenek eeleteet es mÿnemew
dÿchóseeggel kÿ mwlt volna . megh reemw̋
le raÿtta . es felette megh hoborodeek es m
onda Alipius tarssanak : O mÿt hallwnk
mÿt halgatwnk ffeel kelnek az twdatlanok
es el ragaggÿaak az menÿorzagot . mÿ ke
deeg a'' mÿ twdomanÿwnkkal pokolba me
rewltetewnk . Ez Azon valo <yr...> Bodog
ÿrÿgsegheeben bel fwtameek egÿ kerben
es le fekeveek egÿ fÿghe ffa alat . nagÿ sÿ
rast kezde teennÿ : ÿme mÿt eerdeml az ÿo
nak hallasa es kÿwansaga : Azonkózben
istenÿ zozatot halla mondwan . kel ffel
olwassal . kel ffel olwassad . Mÿkoron
zent paal apostolnak . lewele akadot volna
kezeeben . El kezdee olwasnÿ az elsew Ca
pitulomot . ezen ÿrason . ótózÿeel feel wr
Iesusban Cristusban . Es azonnal el tawo
zeek ew zÿweeból mÿnden ketólkódeesnek
seteetseege es meg bÿzakodeek ez zēt hÿtben
Masod bÿzon bólccheseegnek ÿegÿe . ÿo zandek
ban valo alhatatossaagh : hogÿ nem valtoz
tattÿa ember . ew ÿo zandekaat . mÿnd
den gondolattÿanak forgasara . Merth
ha ember mÿndden bezedeere es fordwla
ttÿara valtozÿk . nem mondatÿk bolchnek
de bolondnak bolch mondasa zerent . []
Ezt ees zent Agoston megh tartaa .. merth
mÿkoron ez zent hÿthnek es az meennÿeÿ
Bodog hazanak edesseege zÿwe akadot vol-
na . Ottan lewelben meg ÿelentee zent
Amborws doctornak . akarattÿaat es meg
kerdee mÿchoda ÿraasth kellene olwasnÿ
Es meg ÿzenee ewnekÿ hogÿ zent ÿsaÿ
as proffetaat olwasnaa . kÿ kózelben ÿaar
az zent ewangeliomhoz : es mÿkoron elsew
leczkeÿeet nem ertótte volna . mÿnt bólch
ember towabbaa halaztaa : hogÿ ÿobban
hozÿaa lathna :
Harmad byzon bólcchessegnek ÿegÿe
tanacchal valo eelees es mÿwelkódeth
kÿról wgÿ mond bolch prover xij

{518a}
Az bolondnak wta es mÿwelkódetÿ ÿgaznak
lattatÿk ew zemeÿ elót . kÿ kedeeg bólch
leend tanachot halgat : mert ott sok ÿdwes
seeg vagÿon . hol sok tanach vagÿon
Ezt ees meg tartaa zent Agoston doctor .
mert ÿollehet eleeg bólch eeleeg ezes va
la . de meegh ees nem vetee hattra az
kerezttÿeneknek tanacchaat : kÿról wgÿ
olwastatÿk hogÿ mÿkoron / foga kezdót vo
-<.>na faÿnÿ . ÿnteteek hogÿ istent ÿmattat
na . eerette . es ottan lewelet ÿra hogÿ
ÿmadnanak eerette : ÿme azonnal . meg
vÿgazeek . De nagÿbban lelkeeben honn
em testeeben . mert ezeeben vewee meel
haznalatus volna az zentóknek ÿmachagok
Neegÿed bólcheseeghnek ÿegÿe . bozzwsag
zenwedeesenek tÿredelme kÿról wgÿon m
eg ÿrwa prover xxij . kÿ raÿtta lettet el
halgat . bólchnek ÿteeltetÿk . Az bolond ke
deegh azon ÿsmertetÿk megh hogÿ azonnal
esmeg bozzwt akar allanÿ : kÿról wgÿ m
ond zent Bernald doctor : Az bólch embert
ÿlletÿ haborwsagban eróssnek lennÿ es
nÿmorwsagban vÿgadnÿ . pelda az zent
Apostolok . es eegÿeb zentók .. kÿk kózzól
eeg̋
bodogssagus zent Agoston kÿ nagÿ sok zam
talan haborwsagokat zenwedót anÿazent
egÿhaz mellet . az hÿtetlenektewl
Ewtód bÿzon bólcheseeghnek ÿegÿe . mag
aat artando bÿnektewl meg tartanÿ
es penitenciat tartanÿ : Mert wgÿ m
ond bólch . [] Az gonoz eelew lee
lekben nem feerkózÿk az bólcchessegh
thwdnÿa ÿllÿk . mert az bÿn es az ból
cheseeg keth ellenkódew allatok . soha .
eeggÿwt nem lakhatnak : kÿról ennen
maga zent Agoston ees wgÿ mond vala .
Nem twdom vala annak elette . hogÿ ez
vÿlaghÿ bólcheseeg . malaztus zeretethnel
kÿl vezedelmes keweelseeg . mert ÿnkab
el tór el vezt embert .. mÿert bÿnnel va
gÿon . Azert mongÿa zent Ber . bÿzon ból
cheseegót talaltal . ha az eleeb valo ee
letódnek bÿneÿt meg sÿrattad : Ezzenkeep
pen teezen vala zent Agoston doctor .
zenetlen sÿrathwan az zent ÿdóket kÿkben
heÿÿaban eelt vala .. mert twggÿa vala hog̋
soha meg nem terneenek : es ÿffÿwsagatwl
foghwa meene ÿokat el veztót volna . az
pogansagban eelween . kÿból az wr isten cho-
dakeppen kÿ hozaa . es mÿndden bÿneÿt meg
bochataa .. wgÿ hogÿ meltan vehettÿók ew ro
la . az bólchnek mondasaat ecc . xlvij . Cristꝰ
meg tÿztoÿtaa ewnekÿ bÿneÿt . es ffeel mag
aztalaa mÿnd erekkee az ew hatalmaath .

{518b}
Hatod bólccheseeghnek ÿegÿe . ÿewendew
dolgoknak meg gondolattÿa : kÿról bóch ecc . ij .
Az bólchnek zeme ew feÿeen vagÿon . az
az . mert mezzee twd lathnÿ : Az bolondnak
kedeeg az sorkan vagÿon . annak okaerth ol
-lÿan ha seteetben ÿarna / deqᵒ j Methᶜᵉ
Az bólch emberhez ÿllendew . elówe valokat
megh neeznÿ . es tórteenendó vezedelmeket
el tawoztathnÿ . Azonkeppen teen zent Agoston
doctor ees . mert lataa . hogÿ az vÿlaghÿ
bólchek mÿnd vezedelemre meennek . Es nem
meene wtannok : de wr istennek seghedel
meewel ÿora fordoÿtaa eeleteet . es meg
oltalmazaa magaat az ÿewendó erek vezede
lemtewl . mÿnt bÿzon bólch ember .
Heted ÿegÿe Az bólcheseeghnek . okkal es
meerteekletesseegel valo zolaas : kÿról bólch
prover . xxvij . Vala kÿ ew bezedeet meertek
lÿ bólch ember az : pelda . mÿkoron eegÿ nagÿ
pogan bólch vezteglenÿ . meg kerdeek hogÿ
bolond volna .. felele eegÿ bolond sem twd
vezteglenÿ . De mÿnt reea ÿwt ottan zool .
Nÿolczad ÿegÿe . Alazatossaagh : kÿról bólch
Prover . xj . vala hol az Alazatossaag vagÿon
ott vagÿon az bólccheseeg ees . Vÿzon ellen
mÿndden keweel . bolond . zent gergelnek
mondasa zerent olnak aloÿthwan magaat
kÿ nÿnchen : annak okaert gÿkortaa zeg̋ent val .
Kÿlenczed ÿegÿe . tÿtok dolognak magaban
valo bel rekezteese kÿról bólch ecc . xx . Az
bólch ember . mÿnd addÿglan twd halgatnÿ
mÿg ÿdee . Vÿzon ellen az bolond semÿ tÿt
kot nem twd . tartanÿ : Ez nemes bólches
eeghnek regulaÿt Bodogssagus zent Agoston
doctor meg tartaa mÿnd halalÿgh . kÿnek
Idwesseges peldaÿa zerent ha mÿ ees haz
nalnÿ akarwnk es gÿoropodnÿ lelkÿ nemes
bólccheseegben . ez eellÿen nemes tanwsa
gok zerent eellÿw̋nk . kÿre wr isten segh
eellÿen megh az ew zent malazttÿawal .
Legenda eiusdem festi .
Wr iesus Cristusnak . zent malazttÿa mÿat
lassok megh Bodogssagus zent Agoston doctor
nak meltossagus eeleteet : az dÿcheeretes
eerdemes voltaat . kÿre segeellÿen za keg
ÿelmes teremtew vr isten ez nemes zēt
doctornak . hatalmas bodogssagaert . Tw
ggÿatok zerelmes atÿamffÿaÿ : mÿert kÿl
emb kÿlemb ÿrasth olwastam rola : kÿlemb
kÿlemb ÿdókben talaltam : tamadasaat . De

{519a}
Annak mÿ oka leegÿen Az nem en gondom
kózenseeges . ÿrasban harom zaaz . negÿwen
eztendóben mongÿaak kÿ mwlasaat / Ez
vÿlaagh Cronicaÿaban harom zaaz nÿolcz
wan neegÿ eztendóben ÿegeztetót megh .
Zent Ewsebius pÿspek kedeegh ezenkeppen ÿr
rola . az ew Cronicaÿaban . Bodogssagus
Atÿank zent Agoston doctor . zÿleteek Cata
gensis varasban : wr ffÿw zÿletethnek w
tanna mÿkoron ÿrnanak harom zaaÿ ez-
tendóben Attÿanak patricius vÿteez va
la newe . es pogan . vala . Annÿanak
kedeegh . Monica . kÿ kÿsdedseeghetewl fog
wa aÿoÿtatus kereezttÿen es Cristusnak zol
galo leanÿa vala . kÿben mÿnd holtÿg ees
meg marada .. kÿ veegre olÿ eerdemese
leen wr istennek hogÿmÿnd wraath
mÿnd ffÿaat kerezttÿenseegre haÿtaa .
es bel teleek ew benne zent paal apos
tolnak mondasa . [] hogÿ az
hÿw azzonÿallatnak mÿatta Idwezewl
az hÿtetlen ffÿrffÿw / Mÿkoron azert
zent Agoston tÿzen eegÿ eztendós volna .
nagÿ zeep zÿnew es ÿo elmeÿew germ
ók Aurelius kÿral kÿ akkoron Car
tago varasaat bÿrÿa vala : kÿtewl zēt
agoston . attÿa tarth vala ; hozÿaa hÿwa
taa ewtet . es Carthago varasban . zabad
dwssaa tewee . es wdwaraban wdwar
lo vÿtezzee awagÿ wrraa . hogÿ mÿnd
enkoron vele es elette volna es aztala
naal eenneek : Lathwan azert ez Au
relius kÿral ez Agoston germekót ew
attÿa wtan ÿrnÿ . hogÿ zeepen ÿndw
lt volna es nagÿ ÿo elkóchw̋ Iambor
es ezesded volna meg zeretee ewtet / es
ffÿawaa valaztaa . ewtet . annak felette
az ew neweet adaa . reea . hogÿ Aureliꝰ
lenne . mÿeert hogÿ : az ew zepseeghenek
okaert az zeep ffeenes Aranhoz hasonlatt
athneek . meel newezet mÿnd holtÿgh
raÿtta marada : Ennen vagÿon hogÿ zēt
ÿrasban Aurelius Augustinosnak newe
zÿk . Azert ees keth varas belÿnek newez
tetÿk . mert Affrica tartomanban Cata
ginesis varasban zÿleteek ez vÿlagra
De Carthagoban keral wdwaraban tar
tateek ffel .. Patricius vÿtez kedeeg zenth
agoston attÿa Carthagoban hathwan kÿ
lencz eztendeeg lakozeek ew azzon felessee
ghewel . es holtanak elette kerezttÿenseegre
terween . nagÿ veenseegben es ÿo hÿtben
mwleek kÿ / kÿeert az ew azzon felesseege sok

{519b}
Sÿrasth es ÿmachagot . sok Alamÿsnalkodast
es kenÿrgheest tett wr istennek hogÿ el .
ne vezne erekkee . es meg halgattateek
Ezeket ÿrÿa zent Ewsebius doctor .
Zent Agoston kedeeg az Aurelius kÿralnak
es az masodÿk attÿanak halalok wtan .
vetee magaat mÿndden bólcheseeghnek
twdomanÿara . kÿról az nagÿ Cronicaban
wgÿ vagÿon meg ÿegózween : hogÿ az ew
elmeÿeenek elóss voltaerth mondhatat
lan . nagÿ ertelmes ember leen . ÿo verss
zerzew . kÿlemb kÿlemb ÿrasoknak megh
feÿtóÿe . kenÿw̋ zórzew : es vala mÿt em
ber meg gondolhat mÿndenben nagÿ ha
talmas hogÿ meegh az nagÿ bólch do
ctoroc kozzól senkÿ ew hozÿaa hasonlatus
nem leelettetÿk vala .. Annak okaerth
magaban el bÿzakodwan es az nagÿ
bólccheseegben el merw̋lween . erethnók
seeges twdomanban eseek . kÿ az ffeel ta
madast tagaggÿaak . es hogÿ Cristusnak
ha isten volt haat emberÿ teste nem le
hetót . meel tewólghesben kÿlencz eztendeeg
eele . De nem vezhete eel . mert az ew
zent annÿa zÿleÿe mÿnd eeÿl ÿmatko
zÿk vala erette gÿakortaa ees wtan
na ÿarwan kerÿ vala ewtet hogÿ ve
thne veeget az vezedelmes twdoman
nak . De Agostonnak ez vÿlaghÿ keweel
seeg ÿnkab keel vala es nem gondol
vala az ew zÿleÿeewel .. Es mÿkoron h
azassagra tótte volna ennen magaat egÿ
ffÿa leen azon pogansagban . kÿt neweze
kÿben nagÿ zeep / ÿo / es ezes
gÿermók newekódeek / Mÿkoron azerth
az ew zent zÿleÿe eerette sÿrankozneek
es zomorw̋ zÿwel volna . nekÿ ÿeleneek
wr istennek angÿala egÿ zeep ÿffÿw ke
peeben mondwan . mÿt sÿrz . mÿt ban
kodol . felele . Az en eedes ffÿamnak ve
zedelmeet sÿratom / Monda az angÿal
leegÿ bator . mert ahol te . ott ew . Mÿ
koron azt meg ÿelentótte volna Agoston
nak .. ottan monda . hazwtz anÿa hazwtz
mert nem wgÿ mondottaak teeneked . de
ahol ew ott te . Vÿzon ellen az eedes zÿle
bÿzonoÿttÿa vala . Annak wtanna az
Iambor azzonÿallat meene egÿ pispekhez
es keerÿ vala ewtet . hogÿ ÿmadna es
ÿmattathna az ew ffÿaert . Monda az Iam
bor zent pÿspek oly mÿnt ÿewendew
mondo keeppen : Mennÿ el . leegÿ bator .

{520a}
Mert lehetetlen hogÿ ennÿ kenÿhwallatas
nak ffÿa el vezÿen / Annak wtanna zēt
Agoston ÿewe Mediolanum varasba hol
zent Amborws doctor . lakozÿk vala az
pÿspekseegben : Az ew zÿleÿe azt halwan
oda wtanna ÿewe nagÿ faradsaggal ..
Agoston kedeeg . eremest ÿsmerkodÿk vala .
zent Amborws pÿspekkel . Mÿkoron eegÿ
napon predicallana . es azon vezedelmes
erethnókseeg . ellen kÿben Agoston esót va
la . sokaÿg disputalt volna . Azt halwan
Agoston felette ÿghen raÿtta ragada . es m
egh kezde hÿdegódnÿ ew zÿweeben az go
-noz twdoman . es mÿkoron hosweet nap
ra ÿwtottanak volna mÿnd az ew kÿs
ded ffÿawal meg kereztólkódeek : es azonn
al olÿ nagÿ istenÿ malazt adateek ew
nekÿ : kÿt soha annak elette nem erzóth
vala : Azon valo ewrw̋lteeben . monda
zent Amborws nagÿ ffeel . zowal .. Te deum
laudamus . Ottan wtanna felele zent
Agoston . Te dominum confitemur : es azonkeppen
egÿ masnak felelween mÿnd veeghÿg el
mondaak az nemes istenÿ dÿcheeretót
Annak wtanna eredeenek haza esmegh
Affricaban es mÿkoron ÿwtottanak az thÿ
berÿs vÿznek parttÿara . az ew eedes zÿ
leÿe kÿ mwleek ez vÿlagbol . azert ees
meene erekseegheben . es ott mÿnemew
ÿo baratÿ valanak . kerezttÿenek : aÿoÿta
tus ÿmachagban beÿtben vÿgazasban na
ponkeed mwkalkodÿk vala . kenÿweketh
<yr.> ÿrwan zent ÿrasban : predical-
wan . es mÿndeneket tanoÿthwan Id
wesseeghnek wtara .. mÿkoron azert az ew
ÿo hÿreet neweet hallotta volna Valerius
pÿspek ÿponensis varasban . hozÿaa hÿw
ataa . es ottan akarattÿanaal kÿl pappaa
zentóle . hogÿ predicallana : annak wtanna
kÿ alla az pÿspekseegból . es zent Agoston
doctort helÿette pÿspekseegeben ÿktataa .
mÿnemew nagÿ zentseegben . meennÿeÿ
eelethben . zeerzetesseegben . zent zeretetben
Alazatossagban . tÿztasagban : kegÿelmesseeg-
ben . tÿredelmesseegben . zeghenÿekón . valo
kenÿerew̋letesseegben : kemeen testÿ eeletben
ez vÿlaghÿ zeegeenseegben : ÿgassaagh
teetelben . Anÿa zent egÿhazrol valo go-
nd vÿseleesben : nagÿ zamtalan kenÿw
eknek ÿrasaban . predicalasban . eelth m
wkalkodot leegÿen . zollÿon rola . mÿnd
egheez ez vÿlaagh . tellÿes kerezttÿenseegh

{520b}
Mert emberÿ elme megh nem Zamlalhattÿa
nÿelw̋ kÿ nem ÿelenthetÿ es keez megh nē
ÿrhattÿa : mene zamtalan az ew ÿo mÿwel
kódetÿ . O zeremes atÿamffÿaÿ haat mÿth
zolhatwnk az ew zent eerdemes voltarol .
dÿcheeretes ffeel magaztatasarol . mÿnd mee
nnÿen mÿnd fóldón : ha ÿo peldaat . tekeel
-letes eeletót . lelkÿ tanwsagot akarwnk
keresnÿ mÿnt meg tallÿok ez nemes zent
nek eeleteeben . kÿból ennÿ zamtalan
ÿozagok tamattanak . es zarmaztanak : Az
ert . nÿlwan lattÿok en eedes atÿamffÿaÿ
mert nem vette heÿÿaban az meennÿeÿ
nagÿ . dÿchóseeghnek koronaÿaat dÿadal
maat . orzagaat . de nagÿ sok mwkawal . ÿo
teetellel .: Mÿkoron azeert halalara . ÿwtot
volna . annak elette mÿnden ez vÿlaghÿ ÿo
zagaat zegheenÿeknek oztataa . es semÿ testa
mentomot nem teen . mÿnt Cristusnak zeghe
nÿe : hanem egÿben hÿwaa az isten feeló
fraterek ffÿaÿt Remeteÿt . es nagÿ sÿrtaban
monda . ÿme ez harom dolgokat meg keer
ttem wr istentewl . hogÿ awagÿ ez masta
nÿ ellenseegtw̋l megh oltalmazzon : Awagÿ
erósseegót aggÿon zenwednewnk . Awagÿ
ez vÿlaghbol enghem kÿ veegÿen . Es mÿko
ron zent zeretethnek tartasara . ÿntótte vol
na . ewket . es hogÿ senkÿ oltarÿzentssee
ghnel kÿl ne mereezleek halalara keezw̋l
nÿ . leelkeet az wr istennek aÿanlwan
nagÿ bodogwl kÿwe mwleek ..
Ez nemes zent doctorrol . wgÿ mond . zent
Rikhardus doctor . Ewrw̋l zerelmes attÿam
ffÿaÿ . es vÿgaggÿwnk az wr istenben kÿ
ez maÿ napon . az nagÿ bólccheseegnek keen
ches edeenÿeet menÿorzagban ffeel vÿtte /
Ewrw̋l o zentsseeges leelek . kÿ ez maÿ napon
ez vÿlagrol ffeel veetetteel . az meennÿeÿ
zent angÿaloktwl . ffeel hÿwattattaal az
Archangÿaloktwl . ffeel magaztattaal az pro
ffetaktwl . tÿztóltetteel . az zent Apostoloktwl
bel ÿktattaal az martÿroktwl : bel zamlal
tattaal az Confessoroktwl .. Bewchw̋ltetteel
az zent zÿzektewl . Az dÿchóseeges zent ha
romsaagh . kÿ adwan az sentenciat . lakozÿal
eet mÿ velw̋nk erekkw̋l erekkee Amen .
Ezen zent doctor meg wgÿ mond rola .
O pwztaban lakozo remeteknek byzon vezer
ók es vÿlagossagok : seteetseegnek zankÿ
veteese . Apostoloknak tarssok . martÿroknak
koronaÿok . Confesoroknak gÿengók . zÿzek
nek eekósseegok . te Cherubÿn meenÿnek zawa .
Cristusnak nÿelwe : kÿtewl ez maÿ napon eer
demlettel Coronaztathnÿ : kÿ wtan mongÿok
eegÿetemben : keerw̋nk ÿmaagÿ eerettewnk
Amen

{521a}
Zent Ianos Nÿaka
vagasanak Innepee-
ró̗l
Ez maÿ zent epistolaat ÿrtta meg
bólch . proverbiorum decimo : meel ÿghee
knek . elótte emlekózween / meelÿ nagÿ haz
nalatus az istenÿ feelelem . es wgÿ mond
Az istenÿ feelelemben valo eelet . nagÿ <ÿdót>
sok ÿdót es napot aad embernek es nÿo
mossaa teezen embert . vÿzon ellen . az ke
gÿetlen bÿnesseknek kedeeg eztendóÿók m
egÿ rÿwÿdewlethnek . es mÿndden remeen
seegók el fogÿatkozÿk . ennek wtanna ków
etkózÿk ez maÿ zent epistola : kÿnek rÿwÿ
deden valo ertelme chak az : mÿkeppen az
wr isten az ÿgazakat artatlanokat es ee
ggÿegÿw̋ket mÿnden vezedelemtw̋l megh
otalmazÿa leelekben testben . kÿk kózzól ee
ggÿk vala Bodogssagus zent Ianos baptista
kÿnek eeleteet megh hallottok zÿletesee
nek napÿaan . eet kedeegh mÿkeeppen leen
veegezetÿre halala . es kÿ mwlasa . meg
hallÿok wr istennek malazttÿanak mÿatta
Elsew Epistola .
[I]Gazaknak varaasok
vÿgasaag az gonoz
oknak kedeeg remee
nsegók el vez . Az eeg
-gÿegÿewknek eressee
gók wr istennek wta
es feelelmók vagÿon
azoknak kÿk gonozt mÿwelkódnek
Az ÿgaz erekkee meg nem ÿndwlta-
tÿk . az kegÿetlenók nem sokaÿg lak
oznak ez feldón . Az ÿgaznak zaÿa
bólcchessegót zÿl . de az gonozokn-
ak nÿelwók el vez . Az ÿgaznak a
ÿakaÿ keellemetesth gondolnak de
az bÿneseknek zaÿok vezedelmes
Az ÿgazaknak eeggÿegÿewseegók
el ÿgazgattÿa ewket . es az vÿzzaa
ÿaroknak ronttasok el pwztoÿttÿa
ewket . Az gÿenesen ÿaroknak ÿg
assagok meg zabadoÿttÿa ewket

{521b}
Es az alnokok ewnnen chalardchag
okban meg fogattatnak . Az ÿgaz
ew nÿomorwsagabol meg zabadwlt
atÿk es az alnok helÿeeben vettetÿk
Az keepwtalo zaÿ meg challÿa ew
barattÿaat : az ÿgazak kedeeg megh
zabadwltatnak bólcchesseeggel . Az
ÿgazaknak Iamborsagokban varas epp
ewltetÿk . es az gonozoknak vezedel-
mókból ewrom dÿcheeret leezen : Az
ÿgazaknak aldasokban ffeel magazta
az vaaras . es az kegÿetleneknek zaÿ
ok wtan el tórettetÿk : Deo gracias .
Ezen zent ÿnnepról masod epistolaat ees
olwas . anÿa zent egÿhaaz . kÿt meg ÿrth zēt
paal apostol . Az Sÿdoknak ÿrt lewelee
nek tÿzen eeggÿed rezeeben . Ad Ebre . xj
Meelÿ epistolanak elette : kezdettwl foghwa
az az . ÿgaz Abeltewl foghwa .. az ÿgaz nee
pek kÿk voltanak : kÿkben az zent kerezttÿen
ÿgaz hÿt neweekódót . elówe newezghetw
een .. mÿnd ez maÿ zent Epistolaÿg dÿche
retnek es tÿztósseeghnek okaert . kÿ el ees
veegezteteek . meg tekeellótteteek . <...> ez ne
mes zent Ianos baptistaban : towaab sem
mehete . mert ennen magaban az Cristusban
kÿ vala . es kÿben vala az zent hÿt meg
akada : kÿben es kÿeert veegre zent halalt
ees zenwede mÿnt meg hallÿok . Azert
meltan olwastatÿk ez zent Palnak mon
dasa . ees . az ew zent halalanak emlekózetÿre
kÿnek Bewtew zerent valo magÿarsagha
ezenkeppen vagÿon .-
Masod Epistola .
[A]Tÿamffÿaÿ : az zentók
ez zent hÿthnek mÿ
atta orzagokat gÿóz
tenek . ÿgassagot mÿ
velkóttenek es ÿgÿee
retót eerdemlettenek
Az hÿttel . eress orozlanoknak zaÿokat
bel dwgtaak / tÿznek sebessegeet m
egh oltottaak . tórnek elÿt el tawoz
tattaak : Betegseegókból ffel tamatt
anak es ÿtkózetben eressek lettenek

{522a}
Idegónóknek taborokat ffeel verteek
azzonÿallatok ew hallottokat ffel ta
madwan vetteek . Nemellÿek kedeeg
ffel fÿggeztettenek nem fogadwan
az megh valtssagot . hogÿ ÿob ffel ta-
madasth talalnanak Nemellÿek
zemeermót es vereseegót zenwedw
een .. annak felette keenós kóteleket
es seteeth temleczót . Megh kówezt
ettenek vagatattanak keseertettenek
megh ólettettenek : teetowa fwtosta
nak palasttÿokban . es kechke bewr
kóbeÿekben : zegheenseegót eenseegót
es nÿomorwsagot zenwedween : kÿkn
ek . nem vala melto ez vÿlagh : Az n
agÿ pwztakban tebolÿogwan : heegÿ
ekben barlangogban : es fóldnek ver
meeÿben . Es mÿnd ezek es eellÿenek
hÿthnek eresseghewel bÿzonÿwltatta
nak megh . mÿ wrwnk Iesusban . xp̄sban /
Ezen zent Innepnek
ewangelioma .
Ez maÿ zent ÿnnepneknek ewangeloomaat
ÿrtaak megh az zent ewangelistaak . zent
Mark kenÿweenek hatod reezeeben .. zent
Lucach . kÿlenczed rezeeben . zent Mathe tÿ
zen Neegÿed rezeeben . es leen eredety az
ÿdóben mÿkoron wrwnk Iesus volna har
mÿncz keth eztendós : ew zent halalanak
elótte eztendówel . mÿkoron hosweet nap taÿ
ÿan : az ewt ezer embereket meg eleegóÿ
tótte volna . az ewt arpa kÿnÿerekból es
keth halachkakbol . meelÿ choda dologh
mÿkoron kÿwe hÿrhedót volna . hallaa
megh herodes kÿral . es monda . Az kerez
tólew Ianos . kynek en feÿeet veeteteem
ew tamadot ffeel hallottaÿbol . annak
okaert leeznek annÿ chodaak ew mÿatta
Nekÿk kedeeg azt mongÿaak vala . ÿllÿes
proffeta yelentetót meg . Nekÿk kedeegh
Nem . De eegÿk az reeghÿ nagÿ ÿeles
profetaak kózzól . es ezenkeppen teebolÿog
nak vala . az zent hÿtben : ymaran en
nek wtanna kówethkózÿk az zēt ewanᵐ

{522b}
[A]Z ÿdóben el kÿlde
herodes kÿral es
megh fogataa Ian
osth es temleczben
rekeztee . herodÿas
azzon̋eert ffÿlepp a
ttÿaffÿanak felessee
geert . mert maganak vette vala .
ewtet Mert wgÿ mond vala Ian
os herodesnek . Nem ÿllÿk te neked
tartanod atÿadffÿanak felessegeeth
Herodÿas azzon kedeeg ellenkódÿk
vala ew reea eerette . es akarÿa v
ala meg ólnÿ . de nem tehetÿ va
la . Mert herodes felÿ vala Ianost
twdwan ewtet ÿgaznak es zent em
bernek lennÿ es órÿzÿ vala ewtet
es halgatwan ewtet sok ÿoth ees
teezen vala . es eremesth halgattÿa
ewtet Es mÿkoron alkolmas ÿ
dew tórteent volna . Herodes kÿral
ew zÿletót napÿanak emlekózetÿ
re nagÿ vendeegseegót teen mÿnd
az feÿedelmeknek wraknak es ga
lÿlea belÿ ffee ffee neepeknek / Mÿ
koron bel meent volna az kÿral e
leÿben Herodÿas azzonnak leanÿa
es tanczolt volna . es keellemetes
leett volna az kÿralnak es eegÿetembe mÿnd
az vendeegóknek . Az kÿral monda
az leannak Keer'' tewlem mÿt a
karz . es adom teeneked . Es megh
eskeweek ewnekÿ . mert vala mÿt
keerendez adom teeneked . ha meeg
orzagomnak feleet ees . Mÿkoron
kÿ meent volna . monda az ew an
nÿanak . Mÿt keerÿek Monda
ewnekÿ . Ianos baptistanak feÿeet
Mÿkoron azert nagÿ sÿetettel bel
meent volna . az kÿral eleeben . ott
an keree mondwan .. Azt akarom

{523a}
Hogÿ ezennel aggÿad ennekem Ian
os baptistanak feÿeet eegÿ tanÿeeron
azt halwan . megh zomorodeek raÿtta
az kÿral az eskeweesert . De maga az
vendeegókeert nem akaraa ewteth
meg haboroÿtanÿ . es el kÿldween az
hohert paranchola . hogÿ nekÿ hoznaa
az feÿet egÿ tanÿeeron / Es fen̋akaat
vagaa az temleczben es nekÿ hozaa
az feÿet adaa az leannak . az lean
kedeegh vÿwee ew annÿanak . Azt
halwan az ew tanoÿthwanÿ oda ÿe
weenek es ffeel veween az testót : Ko
porssoban helhoteek . es el temeteek /
Wr Iesusban Critusban tÿztólendew es zerel
mes atÿamffÿaÿ : ha nÿlwan meg tekeen
ttÿek ez maÿ zent ewangeliomnak bew
tewzerent es leelekzerent valo ertelmeet
nagÿ sok Idweesseeges tanwsagot talalw
nk benne mÿ eeletewnknek tamogata
-sara . kÿhóz hasonlatosth mÿnd eztendó for
dwlattÿaban alÿgh talalwnk . Annak
okaert ees nagÿob fÿgelmetesseeggel keel
mÿnekewnk reea gondolkodwnk :
Zent doctoroknak azert magÿarazattÿok
wtan . harom lelkÿ nemes tanwsagw
nk . leezen . ez maÿ ewangeliombol
Elsew . dÿchóseeges zent Ianos baptistanak
kegÿetlenseeggel valo halaal zenwedese
Masod az hamÿssan eskeweesnek vezedel
mes . volta Harmad : ezen zenthnek ha
lalanak dÿchóseegre valo fordwlattÿa
Mondaam / hogÿ elezer leezen tanwsag
wnk az zertelen valo halarrol : hol ott
doctoroknak mondasok zerent ewt reend
ben valo kegÿetlenseegóket talalwnk kew
vetkózteknek leennÿ / Elsew . zÿletees nap
nak . gonoz veeggel valo . ÿnnepleese . kÿ
ról wgÿ mond zent Ieroꝰ . do . hogÿ nem
menthettÿók meg herodes kÿralt bÿntw̋l
mert netalantan chak azert zolgalta lee
gÿen ew zÿleteeseenek napÿaat / es az
tombolo leannak meg eskw̋t leegÿen . hog̋
bÿnneel kÿl lattasseek : az zent embernek .
halaal zenwedese ; Azert zent Gergel doct
ornak mondasa zerent ÿob volt volna hero
desnek akkoron Sÿrnÿa honnem vÿgadnÿ
Mert azt ÿol lattÿok termeezetnek folÿasa
zerent hogÿ mÿkoron . ember zÿletÿk : halaarra

{523b}
Es nÿawalÿara ÿew ez vÿlagra : De mÿkoron
kÿ mwlÿk meg zabadwl . ez vÿlaghÿ ÿaÿ
vezÿktewl . es erek elettre meegÿen . hol
soha megh nem haal .. kÿról bólch wgÿ m
ond ecc . vij . c .. ÿob embernek meennÿ
az sÿralmas hazhoz . honnem . vendeegsseeges
hazhoz . mert ott kÿmÿnd meg gonollÿa
ew eeleteenek veegezetÿt es halalaat . es
twd hozÿaa tartoznÿ : De herodes kÿral
istennek tórweenÿeet el hagÿwaan . gonoz
zeer tartasth leele maganak .
Masod kegÿetlenseeg : es vezedelmes bÿn
leen . Isten tórweenÿeenek megh zegheese
es az zent parancholathnak meg tóreese
kÿról meg vagÿon ÿrwan . Exodi xx .
Ne kewannÿad te baratodnak ÿaat ffÿaat
gonozwl . kÿnek felette veetkózeek herodes
mÿkoron <..> twlaÿdon attÿaffÿaeet kewa
naa . Masodzor megh tóree az zent ewangeli
omot . kÿról zent Mathe zool . c . xix . kÿketh .
thwdnÿa ÿllÿk . tórween zerent az wr isten
egÿbe zórkóztetót . ember el ne valazÿa .. de
herodes hatalmawal . es alnoksagawal el
valaztaa : Harmadzor meg zeplósóÿtee . Mo
ÿsesnek ees tórweenÿeet Deutro : xxvij
Alkozot wgÿ mond . kÿ haal twdnÿa ÿllÿk
zeertelen . ew barattÿanak felessegheewel .
Herodes annaal ees nehezebben veetkózeek
mert erówel attÿaffÿanak akarattÿa ellen
maganak . twlaÿdonoÿtaa hazassaat .
Ewtódzór .. mert wr istennek az ÿgaz hÿ
ttre es zeretettre kÿ adot sentenciat meg
hamÿssoÿtaa . kÿ meg vagÿon ÿrwan
Moÿses elssew kenÿweenek elsew rezeeben .
Kezdettewl foghwa teremte wr isten . fÿrffÿ
at es azzonÿallatot mondwan ezeert ha
ggÿa el ember ew attÿaat annÿaat . es
eeggÿesewl feleseegehóz . es az kettew . eeg̋
testh leezen :. kÿt meg confirmala wrwnk
Iesus ennen maga es bel ÿrtaak az zent
ewangelistaak . Zent mark tÿzed rezeeben
zent lucach . tÿzen hatod rezeeben . es zent
Mathe tÿzen kÿlenched rezeeben . vala kÿ
ew twlaÿdon felesseegeet el hagÿangÿa
zertelen es maasth veend : tórweent zeeg .
eellÿen vala herodes kÿral Azert bodogss
agus zent Ianos akarwan ewtet az ÿ
gaz wttra hoznÿ es lelkeet ÿdwózóÿtenÿ
feddÿ vala ewtet mondwan . Nem ÿllÿk
teeneked tórween ellen atÿadffÿanak fele
seegeet tartanod : De herodes mÿeert belee
holt vala az gonoz palaznak zerelmeeben .
semÿkeppen . nem terhete tóredelmesseegre
meg sem akara kereztólkódnÿ penitenciara

{524a}
Annak okaert . mÿnt aranÿzaÿw zent Ianos
mongÿa . Bodogssagus zent Ianos baptista hog̋
az ÿgassaag el ne enÿezneek sem eeletee
wel sem halalawal nem gondolwan reea
ÿewe az varasban az pwztabol . Es mÿnd
zeep zowal mÿnd kemeen bezeeddel feddÿ
es ÿntÿ vala ewtet hogÿ tartanaa meg
az wr istennek parancholattÿaat es Moÿ
zes tórwenÿeet . Vzon ellen az gonoz
azzonÿallat azt halwan zenetlen keerÿ
vala herodest hogÿ mególethne es menek
ódneenek meg tewle mert ffeel vala raÿtta
hogÿ esmegh haza ne kÿldeneek . De herodes
nÿlwaan az oknaal kÿl nem eremesth tehetÿ
vala : eegÿkeepen ffeelween az kóz neeptw̋l
hogÿ reea ne rohannanak eerette kÿk naǵ
proffeta gÿanant tarttÿak vala . Maask
eeppen kedeeg ew ees twggÿa vala hogÿ
zent es ÿgaz istennek embóre volna . Az
eert eremesth ees halgattÿa vala bezedeet
De wgÿ mÿnt ez eegÿ dologeert hogÿ feed
dÿ vala ewtet es akarÿa vala egÿ mas
twl el valaztana halalos gÿlóseeggel nee
zÿ vala ewtet nem akarwan kÿ feslenÿ
az gonoz zeretethnek kóteleebból . Annak
okaert meg fogataa ewtet es meg kótóztet
ween vettetee az temleczben zent Ianost .
Es ezenkeppen ha kÿ ertenÿ akarÿa lassan
lassan bellÿeb bellÿeb meene es eseek
herodes vezedelemnek kóteleeben : O zerel
mes atÿamffÿaÿ ha zÿwemnek gondola
ttÿaat es lelkemnek bekeetelen bwzgo
sagaat volta keppen kÿ ÿelenthetneem
Bÿzonÿawal zolhatneek mondhatneek
sokat ollÿat ez mastanÿ ez vÿlaghÿ neepek
ellen kÿt ÿrassal kÿ nem ÿelenthetók .
Ha vannak ollÿanok ez mastanÿ ÿdóben
mÿndden vezedelmes bÿnben merw̋ltet
ween mÿnt herodes es az gonoz palaaz
azzonÿallat kÿk Istent karomlÿaak es
istennek zent parancholattÿaat nem chak
nem tarttÿaak . De tartanÿ sem haggÿaak
kÿ k hamÿssan eskw̋znek kÿk hamÿs h
ÿtben eelnek kÿk tórween kÿw̋l veze
kóznek kÿk artatlan veert onhnak kÿk
masth el arwlnak kÿk alnokaggal cha
radsaggal hazwgsaggal eelnek kÿk Isten
heelÿót pokolbelÿ erdógót ÿmadnak tÿztol
nek es tanacholnak kÿk wr istennek an
ÿazent egÿhaznak attÿoknak annÿokn
ak es feÿedelmókneek enghedetlenók
kegÿes O kegÿelmes O mennÿbeli teremtew
es erekkee eelew mÿndenhato wr isten .

{524b}
Vallÿon mÿnt aal mÿnt ÿaar es forogh ez
vÿlagh . O zerelmes atÿamffÿaÿ mÿth tee
gÿewnk howa leegÿwnk mert ennÿ vez
edelemben estewnk kÿt ÿol latwnk de
ha kÿnek wr isten megh nÿthnaa zemeÿth
hogÿ enneel ees nÿlwabban lathatnaa hÿzem
hogÿ holtaat ÿnkab valaztanaa honnem chak
egÿ zem pÿllantasÿg valo eeleteet ees . Ann
ak okaert azt mondom mÿndennek vala
kÿ ÿdwezw̋lnÿ akar hogÿ magaat megh
tartoztassa eeleteet meg ÿobboÿcha : ees ha
lalaat elótte forgassa . Mert wgÿ mond az
zent ewangeliom . Zent Ianos baptistanak
ÿdeÿtewl foghwa meennÿeknek orzaga
eróóth veezen es erózak ragaggÿaak el
ewtet . Nem sokan . De chak az ÿgaz peni
tencia tartook kÿt vallÿon hol talallÿok
en nem twdom sem lathatom . Mÿeert
zent Ianosban az zent ÿras az ÿgassaagh az
artatlan eelet kegÿesseeg ÿrgalmassaagh
kÿt zeretet es az erek ÿdwesseeg : megh nÿo
morwltateek az hamÿssagnaak mÿatta es
megh óleteek az kegÿetlenseeghnek mÿatta
kÿról wgÿ mond aranzaÿw zent Ianos
O nagÿ kegÿetlen tórweentelenseeg ÿme kÿ
bÿneket meg oldoz vala . A bÿneseknek
kóteleeben tartatÿk es megh kótózween az
bochanatot bochanatnak helÿeet soha megh
nem talalaa : Meelÿ sentenciat hallÿnak
azok kÿk artatlanokat meg foghnak kótóz
nek temleczeznek es el reekkenthnek .
Azonkeppen herodes kÿral teen zent Ianos
baptistanak az nagÿ vezedelmes vaksaghnak
mÿatta el reekentee az ÿgassagot az istennek
tórweenÿeet es az nemes lelkÿ orwosth kÿ
Idwezóÿtenÿ akarÿa vala : Alaa fordoÿtaa
azert zemeÿth ez fóldre hogÿ ne lathnaa az
eghet gondolaa hogÿ wr isten nem lath
naa zÿweet zandekaat mÿt akarna teennÿ
Gonozwl fÿzetee meg : ez aldot zent orwos
nak mwkaÿaat meg nÿakaat vagataa
az temleczben : halala wtan ees gonozwl
fÿzetee meg mert nem haggÿaa hogÿ az
testel az few eegÿetembe temetesseek el
seelween netalantan ffeel tamadna es ew
nekÿ vezedelmeere lenne . De az testót ha
gÿaa az tanoÿthwanÿoknak el temethnÿ
az feÿet kedeegvÿtetee bel Ierwsalemben
es az ew hazanaal tÿtkon elreekkentetee .
Towabbaa gonoz( ) fÿzetee meg az zent em
bernek eerdemes voltaat . Az atkozot hÿtÿ
zegót Iulianus ees mert mÿkoron wr isten
sok chodakat es ÿrgalmat tenne zent Ianos
koporssoÿanaal az gonoz erdenghes ÿrÿg̋
ember kÿ asataa es vadaknak madaraknak

{525a}

[[]]

{525b}

[[]]

{526a}

[[]]

{526b}

[[]]

{527a}

[[]]

{527b}

[[]]

{528a}
Volna az zent Iambor atÿatwl . orwosnak vÿw
eek hogÿ meg vÿgaztanak es nagÿ sok aÿa
ndekot adanak ewnekÿ : De kÿ az ennen ÿo
zagaat el hatta vala isteneert . sem az aÿa
ndekot el nem vewee De ÿngen reea sem te
keente .. orwossagot sem akara .. hanem ÿ
nkaab azon keeree wr istent hogÿ soha meg
ne vÿgazneek test zerent . hogÿ malaztnak
bewseegeet leelhetnee mÿatta leelekze
rent : Megh ÿsmerween azert az Iambor
kÿral hogÿ isten lakozneek . ew benne / gÿ
akortaa . hozÿaa meegÿen vala . es ÿo ta
nachot Idwesseeges tanwsagot es lelkÿ or
wossagot veezen vala ew tewle . es nag̋
sok keenchót vÿn ewnekÿ hogÿ ahowa
ÿob herre twdnaa . kóltenee el Idwessee
gheert De semÿt benne el nem akara
Vennÿ . hanem azt hagÿaa hogÿ Calastro
mot rakathna hol zenetlen isten dÿche
rtethneek : Az kÿral eremest bel tellÿe
-seÿtee : kÿben az Iambor kÿralnak sÿral
mas keerelmeseere feÿedelmee valaztateek
zent egÿed . Azonkózben karol kÿral halla
a megh ez zent Iambor atÿanak ÿo hÿre
-et neweet ÿewe hozÿaa . es mÿkoron
tÿztósseeggel fogatta volna mÿnt ollÿan
feelseegót . keree ewtet hogÿ ÿmadna ee
rette megh olÿ nagÿ zeernÿw̋ bÿne volna
hogÿ senkÿnek meg nem mernee gÿonnÿ
zent egÿed . azon ÿewó vasarnap mÿkoron
mÿseet zolgalna . es az kÿraleert ÿm
adna . Nekÿ ÿeleneek istennek angÿala
es egÿ Cedulaat teen az oltarra .. kÿb-
en meg vala ÿrwan mÿnd az kÿraln-
ak bÿne . mÿnt zent egÿednek kenÿerghe
se hogÿ meg volna bochatatwan . ha .
meg gÿonnaa es towabbaa nem tennee
Vegre az ees vala benne meg ÿrwan
hogÿ vala kÿ zent egÿednek esedózneek
akar meel nagy veetókeert ees az ew zent
eerdemeenek mÿatta meg bochattathneek
chak kethseegben ne esneek . Mÿkoron az
Cedulaat vÿtteek volna az kÿralnak meg
ÿsmeree az ew bÿneet benne meg ÿrwan
<le> azonnal le esween nagÿ alazatus sÿ
rassal . bochanatot keere Annak wtanna
mÿkoron zent egÿed ÿwtot volna New
masensis varasban . hol ott az feÿedelem
nek ffÿa meg holt vala : wr istennek
hatalmawal ffeel tamaztaa :. Es kÿk ve
le valanak proffetalas keppen . meg ÿelente
nekÿk hogÿ nem sok ÿdew el mwlwan
az ew Calastromaat az ellenseegók el tórnek

{528b}
Mÿkoron azert Romaban meent volna wr
papahoz . priuilegiomot keere az ew egÿha
zanak . es keth Crippressus fabol zórzót aÿ
tokat : meelÿ Aÿtokat mÿndden vezernel kÿl
alaa bochaata . az tÿberÿs vÿzón . hogÿ az
ew egÿhazahoz vÿnnee : ÿme choda dologh
mÿkoron nagÿ sok nap wtan haza meent
volna . lataa haat az partton vannak az
wr isten alaa . hozta ewket : Es halaat ad-
wan raÿtta az kegÿelmes istennek . ffeel alla
taa az zent egÿhazra ewket : Mÿkoron az
Aldot wr isten ew zerelmes zolgayanak
zentsseeges eeleteet . meg akarna Coronaznÿ
sok zamtalan choda teetel wtan . meg ÿze
nee nekÿ zent Angÿalatwl halalanak nap
ÿaat : Az Iambor aÿoÿtatus fratereknek
meg mondaa . es keree hogÿ ÿmadnanak
eerette . Es azonkeppen . istenÿ nemes dÿche
rethnek es zent ÿmachagnak kózótte nagÿ
bodogwl kÿwe mwleek . es nagÿ sokan hallaak
az zent Angÿalokat nagÿ zeep eedes eenek
leessel . az bodog leelket meennÿeknek or-
zagara vÿnnÿ : wr ffÿw zÿletethnek w
tanna mÿkoron ÿrnanak . heet zaaz har-
mÿncz neegÿ eztendóben : ÿme zerelmes
atÿamffÿaÿ gondolhattÿatok mÿnemew
mwkawal es zent eelettel vetteek az hÿw̋
neepek meennÿeknek orzagaat . twggÿatok
bÿzonÿawal hogÿ meneewel zeeb . ÿob es
dragab . Anneewal teeb arwlt keel eerette
adnÿ : Ha kÿnek kedeeg semÿ nÿnchen .
wgÿ mond zent Agoston doctor . temagadat
aggÿad ottan eerette . ez eellÿen nemes
wton ÿarnak mÿnd kÿk zent zerzetben m
eennek : mert mynd ez vÿlaghÿ ÿozagokat
mÿnd ennen magokat erette agÿaak azert
batorok . es bÿzodalmasok az erek eeletben .
kÿt mÿnekewnk ees aggÿon atÿa ffÿw
zent leelek . zent haromsaagh . Amen .
Nemes Azzonÿwnk
zÿz Marianak zent
zÿleteseenek Inneperól
Ez maÿ Zent Innepnek<nek> Epistolaÿat ÿrtta
megh bólcch eeggÿk kenweenek hwzon neeg̋ed
rezeeben . Ecc . xxiiij : kÿnek ertelme mÿkeeppen
ertetÿk . wr istennek bolcchessegheeról azonkeppen
meeltan veetethetÿk az wr istennek zent zÿle
ÿeenek ees

{529a}
Tÿztósseegherol mÿert mÿnd Az aldot ffÿwnak
mÿnd az zent zÿlenek . meltosagok dÿcheertetók
es tÿztosseegók eegÿ mastwl el nem valhatn
ak / De mÿkoron eeggÿk dÿcheertetÿk tyztólte
tÿk Akkoron az masÿknak ees reeze vagÿon
benne . Azert bewtw̋zerent valo magyarsa
ga ezenkeppen vagyon .-
[E]n mÿkeent az zelew
tew gÿmelcheztem
ÿllatnak eedessegeet
es az en vÿraghÿm
tÿztóletnek es tÿztó
sseeghnek gÿmelche
En zeep zeretetnek . es
feelelemnek es ismeretnek es zent
remeenseeghnek annÿa vagÿon . En
bennem vagyon mÿnden malaztn
ak es bÿzonsagnak wta . En bennem
vagyon mÿnden eeletnek es lelkÿ
ÿozagnak remeensege . ÿewÿetók az-
ert ennhozÿam mÿnd kewantok en
-ghemet es az zarmatssaghÿmbol
tellÿeseggyetók be : Mert az en lel
kóm meeznel eedesb : es az en ereksee-
góm . meeznel es leepnel feellyeb va
gÿon : ennekem emlekózetóm vÿlag
oknak zÿleteeseÿglen valo : kÿk eezn
ek enghemet meeg ees meg ehóznek
es kÿk ÿznak meeg ees meg zome
hoznak / Kÿ halgat enghemet meg
nem zeegÿenewl : es kÿk mwkalkod
-nak en bennem . bÿnt nem valnak
kÿk ÿsmertetnek enghemet . erek
eelettÿek leezen ..-
Ez maÿ zent ewangeliomot ÿrtta megh zēt
Mathe : ewangeliomÿ kenÿweenek leg elsew
rezeeben . kÿben vagÿon emlekózet Cristus
Iesus wrwnk zÿletetÿról testzerent elówe
Zamlalwan . Abramhā . <Adam> atÿantwl foghwan
mynd az zent proffetakat keralÿokat papÿ
feÿedelmeket . bÿrakat . es azonkeppen lee
zalwan . Iosephre es azzonÿwnk zÿz maria
ra . es el veeghezween . Atÿa mÿndenhato
istennek wr fÿw zÿletót zent Iesus ffÿan
kÿt ha kÿ eredet zerent meg akar es kewan
lathnÿ es olwasnÿ . meg talallÿa az fólewl

{529b}
Meg mondot helÿen Annak eett sem helth
sem ÿdóót nem zÿkseeg vele foglalnÿ . De
wr istennek zent malazttÿanak segheedsee
gewel ÿarwllÿwnk . Az eedes isten zÿlew
zeplótelen zÿz Anÿa maria azzonywnk
nak dÿcheeretÿre . Mert am wgÿ wgÿ mon
da bólch ew kepeeben : az zent Epistolanak
veegezetÿn . hogy vala kÿk ew zent feel
seegeet eegyebekkel ÿsmertetyk : thwdnÿa
ÿllÿk predicalwan hÿrdetween dÿcheerwen
az ew zent malaztus . meltossagus es hazn
alatus ÿo voltaat : erek eeletót zoróz azok
nak . Azert azon valo bÿzodalmas remee
-nseegewnkben . ew zentsseeges newe dÿche
retÿre harom Idwesseeges lelkÿ tanwsag
wnk leezen : ez maÿ zent Innepnek meltosa
garol Elssew . mÿkeppen meg zentólteek az
eedes zÿz anÿa maria . meeg ew annÿanak
meheben . mÿnek elótte ez vÿlagra zÿlett
ethneek . Masod . meelÿ nagÿ erwendetes
ez maÿ zent ÿnnep . mÿnd meennyeÿek
nek fóldÿeknek es mÿndden teremtót alla
toknak .. Harmad . mÿnemew nagÿ kÿw
altkeppen istenÿ hatalommal . es meltosag
gal . teremteteek : mÿndden teremtót allatokn
ak felette az eedes zÿz marianak teste lelke
es embórseege kÿkból meg bÿzonÿwlt<h.>
athatÿk hogy termeezetÿnek nemesseegeewel
nemÿkeppen hasonlatlan volt eegÿeb eber-
ekhez . es mÿnt zent Ber . do . vallÿa . mÿ
ees ew wtanna soha senkÿ emberÿ terme
zetben . ewnekÿ massa nem volt . sem leezen .
Elssew tanwsagwnk azert leezen .
mÿkeppen meeg ew annÿanak meheben
meg zentólteteek . kÿnek ÿollehet sokan ell
ene mondottanak . mÿnt hozÿaa feertenek
termeezet zerent valo bólcchesseeggel : ÿelessen
azok kÿk wr istennek es az ew zent zÿle
ÿeenek akartanak tÿztóletlenseegót tennÿ
es ennen lelkóknek vezedelmet leelnÿ
De vÿzon ellen kÿk wr istennek . es az ew
zentsseeges Annÿanak meltosagokat meg
ÿsmerteek . zent leeleknek malazttya mÿat
de quibus Alex . deal .. franciscus Maironis . Bonauentura .
Rikh . Tomas . et ceteri cum eis . harom
ÿeles okokkal bÿzonoÿttÿaak : Elezer kóz
enseeges hÿthnek okossagawal : Mert ÿm
aran . Romaÿ zent zeek . es kezenseeges a
nÿa zent egÿhaz azt el veegezte . hogÿ va
la kÿ ellene mondana . ÿrna zolna . meg
atkoztasseek es az eretnókók kozzee zamlal-
tasseek . Anÿa zent egÿhaz azert nem tee
wólÿókhet

{530a}
Annak felette ha wr isten ew zent akaratt
ÿa zerent alaab valo zolgaÿt . mÿnt ÿeremiast
es Ianos baptistaat kÿknek az zent Iras bÿ
zonsaga . ew annÿoknak meheeben megh
zentólte . hogÿ bÿnneel kÿl ÿewneenek ez
vÿlagra . Iere . j . et luc . j . mÿneewel . ÿn
kaab ÿllót zent Amborws doctornak mon
dasa zerent : az ew eedes es zerelmes zent
zÿle''et nagÿob meltosaggal meg zentólnÿ . hogÿ
tellÿes malazttal es zentsseeggel zÿlesseek
ez vÿlagra : Masod okkal bÿzonoÿtt
ÿaak zent Bernald doctornak mondasa
wal . kÿ wgÿ ÿr vala . Az kÿwalt keeppen
valo zÿzról semÿ ketólkódees nÿnchen . m
ÿwel meegh ew annÿanak meheeben re
keztethween feellÿeb valo zentsseeggel .
meg nem zentóltetót volna .. Harmad ok
kal . reeghÿ ooh tórween belÿ zent leelek
nek kÿ peldazot ÿelenetÿwel . mÿnt aa
ronnak meg vÿragzot vezzóÿeen . Dauid
kÿralnak nemzetseegen .. Az aranÿas
istennek zekrenÿeen . Gedeonnak gÿapÿw
ÿan . mÿnd azonkeppen : kÿkben doctorok
magÿarazÿaak az eedes zÿz mariaat Ere
det bÿnnel ÿewt lennÿ ez vÿlagra kÿ
tól teeb ÿrast tettewnk Azzonÿwnk ziz
marianak foganattÿanak zent ÿnnepeen
Azeert kerezttÿen zent doctorok azt nÿl
wan el veegezteek . es meg eeggÿesewl
tenek raÿtta . kÿ meg ees vagÿon ÿrw
an . In iij d iij sententiarum . hogÿ mÿndd
en kethseegneel kÿl az aldot isten zÿlew
zÿz maria . meenÿnek <.> es feldnek dÿch
óseeges kÿralne azzonÿa . ez vÿlagnak
bÿzon otalma . es mÿnden zegheen bÿn
esnek zoolzoloÿa . meeg ew annÿanak
meheben olÿ kÿwaltkeppen valo zentól
eessel zentóltetót leegÿen . meg : hogÿ m
ÿnd addÿglan : mÿg . meennÿoknek orza
gaban . testben leelekben ffeel vÿteteek
meg maradna . zeplótelen tÿztassagus
termeezetÿben . Artatlan eelethben .
es mÿndden lelkÿ ÿozagoknak tellÿessee
geben . mÿndden makwlanaal kÿl . ÿol
eeppen es egheezzen meg maradwan .
mÿnden termeezetÿben : wgÿ hogÿ semÿ
halando Adamnak magzattÿa ollÿan
kózel nem ffeerkózót az elssew artatlan
saghoz : ew mÿwolta zerent mÿnt az ee
des zÿz maria : kÿról ees meltan mon-
dhataa . bólch zent leelek mÿat az nemes

{530b}
Dÿcheeretót Cant iiij Tota pulcra es
amica mea . et macula non est in te
Mÿndenestewl foghwa zeep vagÿ en
zeretóm . es semÿ macula te benned nÿnchen .
Masod tanwsagwnk leezen meel .
nagÿ dÿcheeretes . erwendetes es melto
sagus leegÿen ez maÿ zent dÿchóseeges
nap .. kÿról ez maÿ napnak zolosmaÿaban
wgÿ eenekól anÿa zent egÿhaaz . kegÿes az
zonÿwnk marianak zent zÿletetÿk nagÿ
erwendetesseeggel zolgallÿok hogÿ ew ees
essedózÿeek mÿ eerettewnk mÿ wrwnk
Iesus Cristusnak elette O zerelmes atÿam
Anÿaam zÿlótteÿ ha meg tekeenttÿók : az mÿ
dÿchóseeges zÿlenknek Anÿanknak es zent
sseeges Azzonÿwnknak hozÿank valo keg
ÿes es kegÿelmes daÿkasagaat . kÿ ez maÿ
napon mÿnt az nemes haÿ<..>nalÿ feenes
Cÿllag <nagÿ> ollÿan nagÿ eekesseeggel tam
ada ffel . ez vÿlagra . kÿnek ew dragalatus
zent eelete mÿndden egÿhazakat meg vÿla
gosoÿta istenÿ dÿcheerethnek mÿatta : bÿzo
nÿawal nem hÿzóm meeg ha kÿnek ollÿ kemeen zÿ
we volna ees mÿnt az kemeen kew hogÿ
aÿoÿtatussagra ne ÿndwllÿon ez maÿ napon .
ÿelessen ÿmez haat ÿeles okaerth . Elezer .
wÿssaghnak okaert : Mert kezdettewl fog
wa veegeztÿg soha nem volt . sem leezen .
ollÿan chodalatus zÿletet . kÿról wgÿ mo
nd nagÿ Origenes doctor . zolwan az zÿz
marianak zÿletetÿról . O kÿ hallot es latot
vala mÿkoron eellÿen choda dolgot hogÿ
egÿ leanzo . zeplótelen zÿz es anÿa lee
gÿen : zolgalo lean . es zÿle leegÿen : Es
nem chak embernek de meeg istennek ees
hogÿ bÿzonsaggal emberÿ kezben hordoztat
neek . az nagÿ istenÿ feelsseeg . kÿ meennÿet
feldet . kezeeben vÿselÿ : Ez az nemes zent
zÿz kÿ ez maÿ napon zÿleteek ez vÿlagra
Masodzor zentseeghnek okaert : Mert ez
nÿawalÿas bÿnes emberÿ nemnek mag
wabol . bÿzon zent . es bÿnnel kÿl valo
magzat zÿleteek ez maÿ napon . kÿról wg̋
mond zent Bernald doctor Az aldot ke
ralne azzon . zÿz maria kethseegnel kÿl
zent vala . meeg mÿnek elette zÿletót vala
ees : annak okaert meltan ÿllÿ es tÿztólÿ
az ew zent zÿleteseet anÿazent egÿhaaz
mert ÿmaran . meg Confirmalta vala
ewtet wr isten . es meg aldotta vala m
ÿndden zenthseeghnek tellÿesegheewel .

{531a}
Harmadzor . az zentsseeges eeleteenek tÿkórós
voltaert .. kÿról wgÿ eenekól anÿa zent eg̋
haz . ez maÿ zolosmaban . Ez maÿ napon zÿ
leteek az aldot kegÿes zÿz maria . kÿnek
dÿchóseeges eelete . vÿlagossagot hoza ez vÿ
lagra .: kÿról zent dauid proffeta ees meg
emlekózÿk az zoltaar kenÿnek Lxxxvj re
zeeben mondwan . ha mÿnden nemzetók
ból vannak ollÿak kÿk az eeló isten varas
aban zamlaltatnak . Nem de mondhattÿa
ee az kÿwalt keppen valo embór . thwdnÿa
ÿllÿk az zÿz maria : es kÿtw̋l embór zÿ
letót thwdnÿa ÿllÿk Cristus Iesus . meel
feelseeg ees teremtótte ewtet . kÿtw̋l embór
zÿletót
wgÿ mond towabbaa . kÿben az az . az eedes
istennek zÿleÿeeben . vettethetween vagÿon
mÿndeneknek eremee vÿgasaga / Azerth
mongÿa zent Anselmꝰ doctor . Senkÿ ÿgÿenló
Senkÿ hasonlatus te hozÿaad nem lehet o zent
sseeges Azzonÿwnk : Aranzaÿw zent Ianos
meg wgÿ mond Senkÿ nem leezen dÿchósee
gben hasonlatus . mÿnd azok kózzól kÿketh h
ÿrrel hallottwnk .. Okaat vethÿ zent Ieroꝰ
doctor mondwan . Mert semÿ ÿozaghnak
meltosaga nem lehetót kÿ az isten zylew z
ÿz mariaban nem volt . kÿnek wr istenn
-ek zent Angÿala . malazthnak tellÿeseegeet
meg fogadaa : Zent Ber . do . meg wgÿ mōd
Bÿzonÿawal ÿllÿk vala zÿzeknek kÿral
ne azzonÿanak mÿnden bÿnneel kÿl zepló
telen eeletót vÿselnÿ . kÿ zÿlendew vala
azt kÿben semÿ bÿn nÿnchen : Azert olÿ tÿzta
sagus vala es leen mÿnd halalyg ew teste
zÿwe lelke elmeeÿe hogÿ meeg az angÿa
lÿ meltosaag sem<.> hasonlattathatÿk ew hoz
ÿaa : annak okaert mÿndden angÿalnaal
nagÿob meltosagra vÿteteek az dÿchóseegbē
Neegÿed oka . valaztasnak meltosaga . kÿth
meg ÿsmerhetw̋nk ÿmez harom dologbol
Elezer . mert meeg kezdetnek elótte meg latt
a vala ewtet teremtenÿ az wr isten ból
chnek mondasa zerent prover viij . Masod
zor : mert ez vÿlagnak teremteseenek wtan
na ees kÿlemb kÿlemb Abrazatokkal kÿ
peldaztataa . hogÿ el ÿewendó volna es
mÿnemewnek kellene lennÿ : kÿket sok vol
na mÿnd elówe zamlalnwnk . kÿról wgÿ
mond zent Ber . doct . O meel chodalatus
es mÿndden tÿztósseegre meltossagus ez al
dot zent zÿz : kÿ nem wÿonnan talaltatot
Sem <.> zerencha keppen leelettetót . De ez vylag
nak elótte valaztatot . reeghy profetaak

{531b}
Atal meg ÿgÿeertetót . Patriarchaak atal
meg peldaztatot . Harmadzor . mert ewtet
mÿndden teremtót allatoknak felette meltoz
tataa . abban . hogÿ ew zentseeges Annÿanak
valaztanaa : kÿról wgÿ mond zent Anselmꝰ
O chodalatus dolog . ÿme mÿndden teremtót
allat Az wr istentw̋l teremtetót : De az iste
nÿ termeezet az zÿztw̋l zÿletót . zent Ber
O chodalatus meltosaag . Az zÿz maria
Annak leen annÿa . kÿnek ennen maga
isten attÿa . Az ffÿw kedeeg kÿ<ne atya iste>
ew isten attÿanak dÿchoseege . leen ew
zÿleÿe tÿztasaganak Coronaÿa es tÿkóre
Ewtód oka . Istenÿ tÿztóletosseegnek keelle
metesseege . kÿról wgÿ mond fortunatus
pÿspek . felette keellemetes az wr istennek
az olÿ dÿcheeret . tÿztósseeg es zolgalat kÿt
az ew zent zÿleÿeenek teeznek honnem
mÿnt akar kÿnek eegÿeb zenthnek : kÿnek
bÿzonsagara wgÿ mond zent Ieroꝰ doctor
ees . Semÿ tetsseegewnk nÿnchen benne
hogÿ mÿnd ew maganak ne vennee az al
dot Cristus Iesus . vala mÿ melto dolgot
az ew zent zÿleÿeenek emlekózetÿre tehe
tewnk : es kÿwalt keppen valo eerdemnel
kÿl nem haggÿa . peldaat veet rola zent
vÿncze doctor : Vala egÿ embór kÿ tolw
aysagban es mÿndden gonossagban eel
vala . Es semÿ eegÿeb ÿozaag benne nem
vala . hanem chak hogÿ az zombatot Az
zonÿwnk zÿz marianak tÿztessegeere meg
zokta vala beÿtelnÿ . Mÿkoron azert meg
fogtaak volna . tórween zerent nÿakaat
vagaak . es ÿme az halalnak wtanna
meg zolala mondwan . hamar hozÿatok
Confessort mert addeglan meg nem halha
tok . es mÿkoron . az Confessor meg halgatta
volna . mert kerdee mÿ oka volna ez chod
anak . Es meg mondaa hogÿ az zÿz ma
ria nÿertte volna azt ewnekÿ . mÿeert
az kewes zolgalatot tótte vona ewnekÿ
Hatod . nagÿ sok haznalatnak oka . mÿert
keel mÿnekwnk ez eedes . zÿz maria azzo
nÿwnknak zentsseeges ÿnnepeet ÿllen
ewnk . mÿndden aÿoÿtatussaggal es lelkÿ
testÿ erwendetesseeggel tÿztósseeggel . mÿnt
ha eegÿ vÿgassagus lakodalomba mennee
ember : kÿról wgÿ zent Agoston doctor .
ez maÿ zent Innepnek zolosmaÿaban .
O zerelmes atÿam ffÿaÿ aÿoÿtatus kereztt
ÿenek Cristusnak es ew zent Annÿanak

{532a}
Zerelmes Zolgaÿ . ÿme hol vagÿon az nagÿ
zentsseeges nap . ÿme hol vagÿon az nagÿ
tÿztóletes nap . kÿben . mÿndden azzonÿallatok
nak felette meg aldatot kegÿes zÿz maria
az ew nemes zent zÿleteseewel . mÿnd ez ze
les vÿlagot meg vÿgaztallÿa / Ez maÿ tam
ada kÿ az nemes vezzew . ÿesseenek gÿókeree
ból . Ez maÿ napon zÿleteek az zeep isten me
zeÿnek viraga kÿtewl zarmazeek az zeep
ÿllatw liliom gvalliom . Ez maÿ napon
zÿleteek az ekes emberÿ magzat kÿnek m
ÿatta az nagÿ Istenÿ atok aldomasra valto
zeek : Ez maÿ napon nÿttateek meg az ne
mes Aran kapw kÿ atal ez vÿlaghnak
Idwesseege kÿ hozattateek : Zent Ber . Az eed
es zÿz maria . leen kÿralÿ wt kÿn az
Idwezeÿtew mÿhozÿank ÿewe . es az ew
zÿzesseeges zent meheból zarmazeek : mÿnt
az feenes nap . reank kÿ bochattÿa az ew
vÿlagossagaat . az tÿztta eeghnek atala . Azert
vala mÿ nemes ÿozaag . Idwesseeges es
malaztus aÿandeeg mÿ hozÿank zarma
zando wr istentewl : mÿnd az zÿz maria
atal . keel mÿnekewnk zolgaltathnÿ : wgÿ
mond towabbaa . ha ÿgaz es malaztban
eeló wagÿ erwlʼʼ vÿgagy . mert ew tewle
vagÿon tebenned annee ÿo : kÿnek zÿlete
se napÿaat ÿllód . kÿtewl tamada az ÿgassa
ghnak napja : Ha bÿnes vagÿ es nagÿ
sok keeppen meg nehezóttel fórtelemnek m-
ÿatta . erwendetesseeggel zolgallÿad az zÿz
anÿanak ÿnnepeet . mert az ew zent zÿlete
se mÿnekewnk leen meg valtsagwnkra
es Idwesseegewnkre . Anselmꝰ . mert nÿ
nchen ez vÿlagon eegÿeb Idwessegewnk
hanem chak kÿt az zÿz maria zÿlee . Ann
ak okaert mongÿa ezen zent Anselmus
doctor . O boldogssagus zÿz maria mÿth zol
lÿwnk mÿt mongÿwnk . mÿnemew zo
wal es zengeessel dÿcheerÿewnk tegódet
Bÿzonÿawal . akar mÿt teegewnk . ÿghen
kÿsded es olÿ mÿnt semÿ ahoz keepóst a''
mÿwel tartoznank : Te mÿwelw̋nk azt
tetted hogÿ az te eedes zÿlóttednek mÿatta
mÿnd egheez emberÿ nemnek bomlasaat
erek Idwesseeghnek helÿeere hoztad .. Te
pokolnak vezedelmes tórweenÿeet : az te zent
ffÿad halalawal . meg tóreed . Te mÿattad
lehetnek meltok az erek dÿchóseegre ÿw
thatnÿ vala kÿk Idwezwlhethnek Azert
vala mÿ vagÿwnk . vala mÿt tehetvnk
Idwesseeges dolgot : mÿnd az te zent ÿo
voltod atal vagÿwnk es tehettÿók . azert
Bÿzonÿawal ÿgaz es melto . zerelmes atÿ
amffÿaÿ .

{532b}
Hogÿ kÿtewl ennÿ Zamtalan ÿokat veette
wnk ez vÿlagon . es nagÿobakat remeen
lewnk vennÿ az mas vÿlagon . Ne leegÿew
nk halalatlanok es el feletkóztek . De ÿn
kaab meg emlekózendók . es mÿndden tehet
seegewnkkel . nagÿ eedes aÿo''tatussaggal .
zolgalattal es dÿcheerettel . ÿelenchók be
mÿ magwnkkat . ez ew zent zÿleteseenek
Innepe napÿan : kÿn meeg az zent Ang
ÿalok . ees erw̋lnek tapsolnak . az ew eedes
kÿralne azzonÿoknak tÿztessegheere .
Harmad tanwsagwnk leezen .
arrol mÿnemew nagÿ feelsseeges hatalma
ssaggal es meltosaggal teremtee wr isten
az eedes kegÿes zÿz marianak leelkeet testeet
es tellÿes embersegheet : kÿnek nemÿkeppen
valo bÿzonsagaat ÿmaran meg erthettók
ez felól meg mondot ÿrasbol . hogÿ ew nag
ÿob meltosaggal ÿewt es elth ez vÿlagon
es feellÿeb magaztot leegÿen az erek dÿchó
seegben ees mÿnden teremtót allatoknaal .
Reea felelween azert doctoroknak monda
sok zerent . Elezer hogÿ nagÿob bólcheseeg
gel hatalmassagal . es meltosaggal teremte
leegÿen az zÿz marianak zent leelkeet . ho
nnem mÿnt az zent Angÿalokat es mÿnd
meennÿet feldet . harom okkal bÿzonoÿ
thattÿok . okossaggal . zent ÿrassal es
peldazattal ; Elezer harom reend belÿ ok
ossal .. thwdÿa ÿllÿk . meltosaghnak nag̋
sagus voltawal .: mert kezdettewl foghwa
vala mÿt kezenseeggel az hatalmas wr
isten teremte ew zent akarattÿanak es ból
cchesegheenek mÿatta feldón meennÿen . zeep
ÿob ÿelesseb es dragalatosb kózte nem va
la . semÿ allat : mÿnt az zÿz marianak
formaÿa . mÿnt kÿtewl istennek keel vala
ÿdó ÿartaban zÿlethnÿ . kÿnek mÿnd az
teeb allatokat bÿrtoka<.> es hatalma alaa
keel vala vettethnÿ : Es kÿnek mÿndden
zentsseeggel . ÿozaggal . bólcchesseeggel zeep
seeggel . es istenÿ malaztal . tellÿessnek keel
vala lennÿ : kÿkre meltoztateek az eedes
isten zylew zÿz maria azzonÿwnk : Mas
odzor Rokonsaghnak kózelseegewel .. mert va
la mÿnemew allat kózeelben valo es
nagÿob hasonlatus az wr istenhez . ÿllót
lennÿ hogÿ azt ew felsseege nagÿ istenÿ
zeretettel bólccheseeggel : <.> es hatalmas er
telmesseeggel zerezÿe teremche : mÿnt kÿ
ben koronkeed . kedwe es kellemetesseege vag
ÿon

{533a}
Kÿre bÿzonsagot talalwnk az zent ewan
geliombol ees zent Math iij Capitulomaban
wgÿ monda Atÿa mÿndenhato wr isten
Az kegÿes zÿz Anÿanak eedes zÿlótteenek
Ez az en zerelmes ffÿam kÿben ennekem
mÿnden keellemetesseegem vagÿon : meelÿ
istenÿ bÿzonsagnak ertelmeeból semÿkeppen
az zÿz maria azzonÿwnkkat kÿ nem zakazt
hattÿok De vala hol az magzat dÿcheertetik
ott keel leennÿ az ÿo zÿlenek ees .
Harmadzor . kówetkózó bÿzodalomnak ell
enzeesewel . twdnÿa ÿllÿk mÿkoron wr
isten az zent angÿalokat . es eegÿeb allatokat
teremte wgÿ monda .. leegÿen es ottan leen .
semÿ ellene mondoÿa nem leen hatalma
nak . De mÿkoron az zÿz mariaat akaraa
teremtenÿ kówetkózó hatalmawal . nem te
hetee termeezet zerent ellene mondasanaal
kÿl . Mert mÿkoron el veegezte vala hog̋
zÿz lean leenne es anÿa . az termeezet elle
ne monda / hogÿ zent leelektewl fogadna
fÿrffÿwnaal kÿl . ellene monda / hogÿ nem
twlaÿdon embert zÿlne . de isten ees volna
ellene monda .. hogÿ azt zÿlnee kÿ ewtet
teremtenee ellene monda : mert ezek term
eezetnek tórweenÿe zerent lehetseegósók
nem valanak : Es az eedes zÿz mariaban
mÿnd bel tellÿesóttenek . Azert erthettÿok ho
gÿ eegÿ kÿwalt keppen valo hatalmawal
es bólcchesseghewel : kelle teremtenÿe
Masod reend belÿ bÿzonsaggal bÿzonoÿ
thattÿok zent ÿrassal es zentóknek mon
dasawal .. Elezer Zent Ber . wgÿ mond . n
agÿ sok dolgokat tett wr isten ez vÿlagÿ
allatoknak teremtese koron . De semÿt na
gÿobbat az . ew eedes istenÿ wÿÿaÿwal
nem alkotot . mÿnt az isten zÿlew zÿz ma
riat . kÿt nap hold es mÿnden teremtót
allatok chodalnak : Masodzor Zent Anselꝰ
wgÿ mond . O zent Azzonÿwnk semÿ all
at nÿnchen kÿ te hozÿaad ÿgÿenló es ha
sonlatus volna . De awagÿ teeneked fele
tted vagÿon . awagÿ alattad . Akkÿ fele
tted vagÿon isten az . kÿ alattad . mÿnden
kÿ nem isten . Harmadzor Ieroꝰ . meenÿneel
magassab . az meelseegnel . meellÿeb . kÿról
zolnÿ ÿgekózewnk . Azert O nemes azzonÿ
wnk ha . teeged . menÿorzagnak newezneelek
magassab vagÿon : ha embereknek annÿa
nak . ne ÿllendó hozÿaad . ha istennek Abra
zattÿanak melto vagÿ reea . ha angÿalo
knak azzonÿanak . bÿzon az . Mÿt zolhatnek
teebbet towaab te rolad . nem twdom .
Mÿees azert zerelmes atÿamffÿaÿ . meltobbat

{533b}
A''<.> mÿ kegÿelmes Azzonÿwnkrol nem leelwnk
mÿt ÿrnÿ azert ÿob hogÿ chak istenre hagg
ÿok kÿnek zent malazttÿa tellÿeseÿche be
a'' mÿ twdatlansagwnk fogÿatkozasaat
Harmad reend belÿ bÿzonsaag . peldazat
kówetkózÿk : Elezer wgÿ vagÿon meg ÿr
van . Moÿses elssew kenweeben . Gen j . wg̋
monda zent haromsaag wr isten . tegÿewnk
ember . thwdnÿa ÿllÿk leelkÿ abrazat ze
rent . A'' mÿ zemeelÿwnkre es hasonlatoss
agwnkra .. mÿt akar mondanÿ O zerelmes
atÿamffÿaÿ : O ha bodog kerezttÿenek ezth
erteneek . twdnaak es kówethneek bÿzon
aldottak es bodogok volnanak : De hallÿok
meeg ees . zemelÿewnkre wgÿ mond az
az . zeepseegewnkre zerelmewnkre . eegÿess
eegewnkre es halhatatlan termeezetewnk
re . bÿzon mondaas . mert mÿkeppen az zent
haromsaag wr isten . zemeelben harom . allat
ban wgÿ Azonkeppen Az emberÿ leelek
harmas hatalmaban . allattÿaban eegÿ . mert
<emberben> . az ertelem emlekózet es okossag
eegÿ leelek : De eett meg nem alla . hanem
monda . es hasonlatossagwnkra : az az mÿ
peldazatwnkra . kÿchoda az dÿchóseegnek
es zent haromsagra .. Az kegÿelmes Cristus
Iesus . mÿndden halandoknak elssew zÿlóttók
kÿból nÿlwan erthettÿek hogÿ nem chak
el mwlando keppen teremtótte wr isten az
embert . hanem twlaÿdon az ew zent ffÿa
nak hasonlatus peldazattÿara : kÿneel ÿobbat
zeebbet eekóssbet nem gondolhata . ÿme az
ert mÿnemew tÿztósseeggel zeretee wr isten
az embert . kÿról wgÿ mond . isten lelkew
zent Dauid proffeta . De mÿkoron ember
eellÿen nagÿ tÿztósseegre veetetót vona
meg nem ertee ennen magaat : mÿnt ÿol
latwnk mÿndden bÿzonsagnaal kÿl
Masod peldazat doctoroknak mondasok zere
nt leen : Cristus Iesusnak es az ew zenth
zÿleÿeenek ÿewendóre valo zent zÿleteesek
kÿról doctorok ÿrast hannak . mÿt tett lee
gÿen zent haromsaag wr isten . ÿelesbet m
ÿndden teremtót allatok kózót . es ÿgÿenló
ertelmes akarattal . ÿmez harmat talallÿak
eegÿk Cristusnak Emberseege . Masod az mee
nnÿeÿ zent orzaghnak bodogssaga . Harmad
az eedes zÿz maria . wgÿ mÿnt istennek
zent Annÿa . O azert zerelmes atÿamffÿaÿ
az mÿ dÿchóseeges zÿlenknek . anÿanknak
es azzonÿwnknak zolgalwnk mÿndden zere
tettel es bÿzodalommal .: keerween hogÿ . ne ha
ggÿon el mÿ zÿkseegwnkben Amen .

{534a}
Dÿchósegews zenth
Kerezthnek fel magaz
tatasarol .
Ez maÿ zent Innepnek Epistolaÿa megh va
gÿon ÿrwan <hosweet wtan valo zent
kerezt napÿaan> Galattÿaÿaknak ÿrth
lewelnek ewtód reezeben : meelÿ Epistolan
ak elótte wgÿ ÿr ewnekÿk zent paal . o zerel
mes atÿamffÿaÿ ÿghen ÿol keztetók ÿarnÿ
az ÿgassaghnak wtaan . De nem twdom
kÿ bantot meg tÿteket el haÿolwan az
ÿgaz wttrol . Azt mondom hogÿ nÿnchen
wr istentewl ky tÿteket hÿwot Azert sen
kÿnek ne engheggÿetók . Nem twggÿat
-ok ee hogÿ egÿ kÿsded dohoss kowaz mÿnd
az egheez teeztaat megh veztÿ . ÿmaran
ennek wtanna kówetkózÿk ez maÿ zenth
epistola kÿnek magÿarazattÿa ezenkeeppen
vagÿon
Epistola .
[B]Izom tÿbennetek wr
istenben hogÿ semÿt
eegÿebet nem kówe
ssetók / ha kÿ kedeegh
meg haboroÿt az ÿ
teeletót zenwed akar
ky legÿen : En kedeeglen zerelmes a
tÿamffÿaÿ kernÿewl meteleest predi-
callok .. haat heÿaban zenwedók ha-
borwsagot . azert semÿ az kereztnek
tantorodasa .. ÿob vona ha ky ragg
attatnanak kÿk tÿteket meg hab
oroytnak . Mert vala kÿk keellett
etnÿ akarnak testókben azok keez
ereÿtnek tÿteket kernÿewl meteltet
nÿ .. hogÿ mÿwel Cristus kereztee
nek haborwsagaat ne tÿrÿeek : m
ert kÿk kernÿewl meteltetnek az
terweent mÿnem meg tarttÿaak
De chak azert akarnak tÿteket ker
nÿewl meteltetnÿ . hogy dÿchekógg
ÿenek benne . Ennekem kedeegh
tawol leegÿen eegÿebbe dÿchekódn
óm hanem chak az en wram Iesusn
ak Cristusnak kereztteeben . kÿnek

{534b}
Mÿatta ennekem ez vÿlaag megh
fezewlt . en ees ez vÿlagnak .
Ez maÿ zent Innepnek ewangeliomaat ÿr
tta meg zent Ianos kenÿweenek tÿzen ke
ttód reezeeben .: kÿnek leen eredetÿ az ÿdóben
mÿkorón ÿmaran wrwnk Iesus vala har
mÿncz harom eztendós . es kózelgetween
ew zent halalanak napÿahoz : ezen zent
ewangeliomnak elótte wgÿ vagÿon meg
ÿrwan : Azon ÿdóben nemÿnemew pogan
neepek ÿeweenek ffeel Ierwsalemben .
hogÿ ÿmadnanak : az hosweetnak ÿnnepe
ben . halwan kedeeg wr iesusnak hÿreet
neweet es choda teetelÿt . ÿarwlanak ez
ÿdeghen neepek zent phÿlephez es monda
nak . wram . akarnook az wr Iesusth latnÿ
phÿlep mondaa meg Andras apostolnak .
eegÿetemben phÿlep . es Andras . menee
nek az ew eedes mesterekhez es ÿelenteek
meg ewnekÿ . Iesus azert azt halwan m
onda ottan ewnekÿk . el ÿewt az hora
hogÿ meg dÿchewltesseek embernek ffÿa
ÿmaran ennek wtanna kówetkózÿk ez
maÿ zent ewangeliom bewtw̋zerent
Ewangeliom .
[A]Z ÿdó̗ben . monda ie
sus az sÿdo seregók
nek Mastan ez vyla
gnak vagÿon iteele
tÿ . mastan ÿmaran
ez vÿlag feÿedelme
kÿwe ÿzettetÿk . En ees ha ffel mag
aztaltandom ez feldról mÿndeneket
en hozÿam vonzok . Azt kedeeg mon
gya vala . meg ÿelentween . mÿnem
ew halallal volna meg halando .
Felele ewnekÿ az seregh . mÿ hallott
ok az terweenból mert az cristus
erekkee meg maradando : azert mÿ
keeppen mondod . ffel kel embernek
ffÿanak magaztatnÿ : kÿchoda az em
bernek ffÿa Monda azert ewnekÿk
Iesus . meeg kewes vÿlagossag vagÿ
on tÿbennetek . ÿarÿatok addeeg mÿ
gh vÿlagtok vagÿon hogÿ az seteetseg
be ne foglallÿon . Mert vala kÿ .

{535a}
Seteetseegben ÿaar nem twd howa m
ennÿ . mÿg azert vÿlagossagtok vagÿon hÿ-
ggÿetek az vÿlagossagban hogÿ vÿ
lagossagnak ffÿaÿ leegÿetek ..
Idwezeÿtenk Iesus Cristusnak . es az ew dÿ
chóseeges zent gÿózódelmes kereztffanak
ffel magaztatasanak es melto emlekózetÿre
Akarwan zolanÿ . veegÿek mÿ bezeede
wnknek es fondamentomanak . Wr isten
nek mondasaat zent Ezekÿel proffetanak
zaÿa atal . Ezek xvij . Ego dominus humili
-ani lignum sublime et exaltaui lignum humile
kÿnek magÿarsaga ezenkeppen vagÿon /
En erek eeló wr isten . <.> meg alazaam az
ffel magaztatot ffaat es . ffeel magaztatam
az megh Alazot ffaat . Leen kedeeg ez eell
ÿen proffetalasnak kezdetÿ az ÿdóben az Cro
nica zerent mÿkoron vÿlaag kezdetÿnek w
tanna . ÿrnanak Neegÿ ezer hat zaaz ezten-
doben . Es wr ffÿw zÿletethnek elette h
ath zaaz eztendóben / Mÿkoron wr isten az
Sÿdokra megh haragwan . az nagÿ Balwan
ÿmadaseert . Adaa ewket mÿnd orzagostwl
Nabogodonozor <Baby> kÿralnak kezeeben
kÿ vÿwee ewket Babÿllonÿaban . hol ott
kóztók vala zent Ezekÿel proffeta es . M
ÿkoron azert eellÿen ÿdóben volnanak .
Az teremtó wr isten akarwan gondot v
ÿselnÿ egheez emberÿ nemnek Idwóssee
gheeról / az teeb bezeede kózót : ez mastanÿ
zent ÿgheeket ees ÿelentee meg wr isten
az zent proffetanak . kÿknek rÿwÿdedón
vala . ertelmes magÿarazatÿ ezenkeppen .
vannak . wgÿ mÿnt doctor zolnak rola .
ÿollehet ez ffeel magaztatot ffa az az Ba
billonÿaÿ kÿral / el tórtte es meg alazta
leegÿen az en Cedrus ffamnak magassag
aat az az . Sÿdosaghnak orzagaat . De ma
ga . az <Ce> magas Credrus ffanak teteÿ
ból kÿ zakaztot ennekem eegÿ agatchaat
es el palantalom Izraelnek magass he
gÿeen . meg gÿekerezÿk es gÿmelchót
teremtót / es newekódÿk ew benne nagÿ
es magass Cedrusffa . es lakoznak ew ala
tta mÿndden ez feldÿ madarak es az
ew arnÿeeka alat teneeznek . Es akkoron
meg twggÿaak mÿnd ez vÿlagon valo
orzaag belÿ ffaak . mert en wr isten
meg alazttam . az magass ffaat az az Babi
llonÿanak orzagaat . es ffeel magaztattam
az meg alazot ffaat az az . Izraelnek orzagaat

{535b}
En wr isten azalaam az zeld ffaat az az
mÿndden ez vÿlaghÿ hatalmassagoknak ere
ÿeet . es megh lewelezteteem az megh azot
ffaat az az . Az zent kerezthnek faÿaat . kÿ m
eeltan mondatÿk azÿwnak . mert tebbÿg
honnem mÿnt ewt ezer . ket zaaz eztendeeg
leen meddew gÿmelchneel kÿl : Adam
atÿank halalatwl foghwa . Cristus halalaÿg
kÿ elezer akkoron magaztatek ffel . es Idw
esseeges gÿmelchót teremte es az erek hal
alth meg tórween . erek eeletót hoza .
kÿnek melto emlekózetÿre ez maÿ zent na
pon harom Idwesseeges tanwsagwnk le
zen . Elsew az zent kereztffanak mÿwolta
rol . Masod . hatalmas ÿozagus mÿwelkó
detÿról Harmad : meltan valo ÿmadasa
rol . mÿkeppen keel az zent kereztót ÿmadna
Mondam elsew tanwsagwnk lezen
Az zent kerezt ffanak mÿwoltarol . mert
meg hallook hogÿ neha mondatÿk mag
asnak neha meg alazothnak . Neha azÿ
wnak . Neha meg fogonthnak : Doctorok
nak magÿarazattÿok zerent . hogÿ az nagÿ
magas ffa meg alaztatot leegÿen . ÿgaz h
ÿtzerent ertetÿk A . mÿ eedes wrwnk Iesus
Cristus . Atÿa mÿndenhato wr istennek term
eezet zerent valo zent ffÿa : kÿ zent palnak
mondasa zerent Ad philipenses [] mÿko
ron hatalmas isten volna .. A mÿ Idwessee
gewnkeert meg alaztateek . ffeel veween
a' mÿ halando termezetewnket : kyról zēt
dauid ꝓptha psᵒ [] wgÿ mond . meg kÿss
ebbóÿteed ewtet alaab az angÿaloknaal
Et Isaÿe [] latook ewtet wtalatosnak
es meg alazothnak . lennÿ . mÿnt ha isten
tewl meg veretót volna .. Mert el enÿ
eztetót vala az ew Istenÿ zeep zÿne . an
nak okaert nem veelhettÿók vala ha ew
volna .. thwdnÿa ÿllÿk az feelsseeges terem
tew . es hatalmas wr . emberÿ nemnek
es zent angÿaloknak wra megh valtoÿa
kÿról zent paal . [] mert ha megh
ÿsmerteek volna . soha az erek dÿchóseeg
nek wraat meg nem fezeÿtótteek volna .
kÿre mas bÿzonsagot ees talalwnk az zent
ewangeliomba zent Lucach ÿrtta xxiij
Capitolomban . Mÿkoron a' mÿ kegÿelmes
Idwezeÿtenket kÿ vÿzÿk vala meg fezeÿ
tenÿ . hattra fordwlwan Ierwsalemnek
kapwÿan wgÿ monda . O Ierwsalemnek
leanÿ ne akarÿatok en raÿttam sÿrnÿa .
De tÿmagatokon sÿrÿatok es az tÿ ffÿaÿtokon
mert ha ez zóld ffaan ezt teezÿk . az azÿw-
-nak mynt lezen dolga .

{536a}
Ime azert zerelmes atÿamffÿaÿ ha kÿnek
eze vagÿon meg erthetÿ . mert ew feel
seege vala . az nÿeerss ffa .. mert bÿzon is
ten . kÿnek zent emberseege zent isten
seege nem ÿsmer . sem halalt . sem fo
nnÿatssaagot . sem rotadandosagot . De
koronkeed azon zóldseegben . eekósseegben
zeepseegben . es erekkee valo dÿchóseeg
ben meg maradando . De ez nemes nÿ
erss ffaat meg zaraztotta vala Atÿa m
ÿndenhato wr . isten mÿkoron az ew ee
des zerelmes zent ffÿaat . mÿeerettewnk
bÿnesekeert az kegÿetlen bÿneseknek
hatalmas kezekben ereztee . az eróss kerez
thffanak halalaara .. kÿról meg emlekózik
zent Dauid ꝓptha psᵒ [] Meg zarada
zÿkkada az en eróm . mÿnt az azzÿw
chereep . ÿme azert illÿk meg tekeente
-newnk ez nemes Alazatossaghnak ffaÿ
aat . peldaÿaat Abrazattÿaat : kÿt a' mÿ
meennÿeÿ zent Atÿank doctorwnk meste
rewnk : zemeÿnk eleÿbe vete hogÿ azo
nkeppen . azon wton . azon regula zerent
kówessók ewtet . ha ew vele akarwnk
lakoznÿ : O zerelmes atÿam anÿam zÿle
tteÿ . vesseetók reea zÿwetóket lelkótóket
es gondollÿatok . ÿobban meg annaal ees
mÿnemew . nagÿ mondhatatlan meelsee
ges leen . ez zent Alazatossaag : mÿkoron
az nagÿ reeghÿ vÿlagossaag es ellÿen
ÿstenÿ dÿchóseeg . feelseeges zeplótelen
tÿztasaag ez mÿ wndok saarbol zerzót
testÿ hazwnkkat reea vewee : Masodzor
Mykoron az erekkee eeló es halhatatlan
dragalatus eelet . ÿzónÿw halalt zenwe
de . De annal nagyobban . Mÿkoron m
ÿndeneknek zentseeges teremteÿe wra
eelteÿoÿe . Angÿaloknak zeep kÿrallÿa
az atkozot akazto ffan . kÿ gonoz teewó
latroknak vala . keennÿok : eellÿen mon
dhatatlan zeegÿenseegót zenwede . ees zÿ
dalmas karomlasth . O aÿoÿtatus kereztt
ÿen ÿme hol vagÿon a'' kegÿes atÿ
anknak tÿztósseege yme hol vagÿon
a'' mÿ kegÿelmes wrwnknak ereme es
vÿgasaga : ÿme hol vagÿon a' my dÿchó
kÿralwnknak zerelmes lakodalma .
ÿme mÿkeppen meg alaztateek es zarada
az nemes paradÿchombelÿ eelethnek zep
zóld ffaÿa . ÿmaran bÿzon mÿnden er
tÿ . mÿt akar mondanÿ . Wgÿ mond
vala towabbaa . es az meg alazot ffaat
ffeel magaztataa . kÿnek mÿatta zolgalta
tÿk ÿgassaag : ez ÿmaran az zent kerezth
ffarol ertetÿk . kÿn az felsseeges meg valto
meg zerzee a'' mÿ . Idwesseegewnket ez

{536b}
Egheez vÿlaghnak kózepótte az az Ierwsa
lembe kÿ ez feldnek kóldóke arant vag
ÿon . zent dauid mondasa zerent psᵒ . []
Ez leen azert az ffeel magaztot ffa . kÿ
az mÿ kegÿes Idwezeÿtenk zent testeenek
ÿlleteeseenek . es zent vereenek hymtózese
nek mÿatta . meg zentólteek az atokbol hog̋
ÿmaran aldot leenne es senkÿ meg ne
wtalnaa . kÿról wgÿ vagÿon bólch kenÿ
weeben . meg ÿrwan Sap iiij . Aldot
az ffa kÿnek atala ÿgassaag leezen .. zent
agoston meg wgÿ mond . Az kerezt ÿegÿe
kÿ annak elette lattroknak zereztetÿk vala
keennÿokra . ÿmaran ffel vettetÿk kÿra
lÿoknak es czazaroknak homlokokra ..
Annak okaert mongÿa zent paal . []
Ennekem tawol leegÿen eegÿebben dÿche
kednem hanem chak az en wram Iesus
Cristusnak kereztffaÿaban . kÿben . mÿ Idw
esseegewnk eeletw̋nk es ffeel tamadasw
nk vagÿon / Es kÿnek mÿatta megh val-
tattwnk az erek halanak fogssagabol
kÿnek otalma es zaztoya alaa . mÿneke
wnk ees zÿkseeg folÿamnwnk . hol ott
meg zabadwlhatwnk . Mÿnd ez eellÿen
meltossagoknak . okaert meltan ÿllÿ anÿa
zent egÿhaaz ez maÿ ÿnnepót
Masod tanwsagwnk leezen . ez zent
kerezthnek hatalmas ÿozagarol / kÿnek
ertelmeere doctoroknak mondasok zerent
harom reendbelÿ orzagokban hatalmazot
el ez zent kerezthnek . bÿrodalma . kÿról
nÿlwan valo emlekózetót teezen zent
paal apostol . ad phil . ij c . mondwan
Wr Iesusnak neweeben . mÿndden terd m
-eg haÿtasseek . meennÿeÿek . feldÿek es
pokolbelÿek / Elezer azert . az zent kerezt
lattatÿk ffeel magaztatothnak lennÿ . mee
nnÿeknek orzagaban . hol ott atÿa mÿn-
denhato wr istent meg engheztelee es kÿ vewee
kózzólwnk az erek halanak sentenciaÿaat
Az zent Angÿalokat bekeseegre hozaa .. mert
annak elette emberÿ nemhez nagÿ nehezesók
valanak . az eredet bÿneert zent Bernald do
ctornak mondasa . zerent . Masodzor ffel ma
gaztateek . meennÿek nek orzagaban az zent
kerezt mÿkoron zent Mihal archangÿal . lucipert
ew hozÿaa tartozokkal kÿ ÿzeek menÿorzag
bol . hol ott wgÿ magÿaraztatÿk hogÿ az
zent angÿaloknak zent kerezthnek ÿegÿe
vala homlokokon . kÿnek ellene az gonoz an
gÿalok nem alhatanak : Annak okaert ÿo
zokaas vagÿon kerezttÿen neepek kózót ees .

{537a}
Hogÿ feelelemnek ÿdeÿn ez gÿózódelmes zent
kerezthnek ÿegÿeet vetÿk ew orczaÿokra
es homlÿokokra Masodzor ffel magaztal
tateek Az zent kerezt . pokolnak orzagaban
ees . mert ewtet meg foztaa . felÿgh . az zent
atÿakat kÿ hozwan lÿmbosnak seteet tem
leczeeból / es erdeghnek hatalmaat megh
tóree hogÿ senkÿt erózaak meg nem chalh
at hanem kÿ ennen akarattÿa zerent nekÿ
enghed gonossagban . kÿról wgÿ mond zent
Agoston doctor . vala mÿt adaam el vez
te az meg tÿltot fanak gÿmelche mÿat Cri
stus mÿnd meg lelee az zent kereztffanak g̋e
zedelme mÿat . Annak okaert vala hol
lattÿaak az tÿztwlatlan leelkót az zent kerez
thnek ÿegÿeet ffel emelween el fwthnak
onnan mert feelnek az nagÿ palczatwl .
kÿ mÿat meg verettenek ; kÿról wgÿ mond
zent Gergel doctor .. O kegÿelmes wr isten
kÿ emberÿ nemnek Idwessegeet az zent
kereztffan meg zerzeed : hogÿ honnan az ha
laal tamad vala .. onnan erek eleth tamad
na .. Es kÿ az ffanak mÿatta meg gÿóz va
la . azon fanak mÿatta ew ees meg gÿóztet
neek . kÿról wgÿ vagÿon meg ÿrwan ez
maÿ ewangeliomban ees . ha en ffeel ma
gaztatandom fettewl . mÿndeneketh hozÿaam
kÿket vonzon hozÿaa Cristus ? erchók ÿol
meg Bÿzonÿawal azokat . kÿ erdeghnek
rezeree es hatalma alat voltanak . kÿt
erek vezedelemnek wtan ÿartanak . kÿk
vezedelemnek ffÿaÿ voltanak : kÿk mÿko
ron Cristushoz ternek . bÿneket meg gÿonw
an . bÿnekról penitenciat tarthwan : ÿo
eeletben veegÿg meg maradwan . Es mÿ
nd az zent kereztnek zaztoÿa alaa alwan .
Pokolbelÿ Sathan az ollÿanokat mÿnd el vez
tÿ es Cristus Iesus mÿnd hozÿaa vonzÿa
kÿról wgÿ mond damascenus newó doctoʳ .
O mÿndden chodalatus teremtet allatok kóz
ót chodalatosb . Cristus Iesusnak kereztffaÿa
kÿ mÿndden gonozoknak . meg gÿózóÿe . m
ÿnden ÿoknak adoÿa : leeleknek <testhnek>
Idwesseege testhnek egheesseege es az e
rek dÿchóseeghnek ekesseege es eeló faÿa
Erról emlekózyk zent Ianos latasarol valo .
kenÿnek xxij rezeeben . Az meennÿeÿ va
rasnak wgÿ mond wczaÿa keth feleen .
es az eeló vÿznek parttÿan : az eló fanak
termeet kÿ eztendeeg mÿndden honapban .
tÿzen keth gÿmelchót teremthween : kÿnek le
wele haznos neepeknek . egheessegókre

{537b}
O zerelmes Atÿamffÿaÿ . ha az dÿchóseeges
zent kerezthnek eeló ffaÿa ez feldÿ paradÿ
chombol . hozatot kÿ ez vÿlagnak orwossa
gara .. es ffeel vÿtetót az magass meennÿeÿ
zent paradÿchom varasaanak ekees wd
waraban . hÿhettÿok tellÿes hÿtewnkkel
hogÿ nem eegÿeb okaert es haznaeerth
hanem az ew gÿmelcheenek eedessegheert
zepseegeert . tÿztóletes voltaert : kÿnek tÿzen
keth gÿmelcheeról eellyen magÿarazatot
teeznek zent doctor . Elssew gÿmelche az
eeló ffanak . Az angÿalÿ romlasnak meg
eppewleese . zent paal mondasa zerent ad Col j
Masod : az meennÿeÿ bodog orzagnak meg
adasa . emberÿ nemnek . Aranzaÿw zent
Ianosnak mondasa zerent . Harmad . bÿn
nek meg oltasa . kyneel kÿl emberÿ nem
termeezet zerent nem eelhet vala . De ÿm
aram meg lehet . Origenes mondasa zerent .
Neegÿed wr istennek zeretetÿben valo
gheerÿedózees . kÿ annak elette meg holt
vala . zent Bernald doctornak mondasa
zerent . Ewtód . zent Remeensegben valo
bÿzodalom Aranzaÿw zēt Ia . mondasa
zerent . Hatod : pokolbelÿ ÿrÿg ellenseeg
nek gÿózódelme : Aran zaÿw zent Ia .
mondasa zerent . Heted . istenÿ eedesseeg
nek . es meennÿeÿ ÿllathnak zolgaltatasa .
zent Agoston doctornak mondasa zerent .
Nÿolczad . az veeghetetlen erekseeghnek
meg leleese / Damascenus doctornak mon
dasa zerent . Kÿlenczed . lelkÿ testÿ vÿgaz
talasnak orwossaga . Ewsebius pÿspeknek
mondasa zerent . Tÿzed . Az kegÿes vÿ-
gaztalo zent leelek wr istennek . malazttÿa
adasa . kÿt bel ÿrth zent Isthwan papa .
az tórween kenÿnek ewtód rezeeben . zent
Gergel papa . Azont bÿzonoÿttÿa Tÿzen ee
ggÿed . mÿndden ÿelen valo es ÿewendó
gonoztwl es erek halaltwl valo megh
zabadoÿtaas . zent Amborus doctornak mon
dasa zerent . Tÿzen kettód gÿmelche az eeló
fanak . mondatÿk . feldón es meennÿen
veeghetetlen ÿonak aÿandekozasa Dam
ascenus doctornak mondasa zerent . ÿme azert
zerelmes atÿamffÿaÿ hallÿatok mÿnemew
mondhatatlan haznalatus gÿmelchÿ van
nak az aldot zent kereztnek eeló faÿanak
Azeert leegÿetek tÿztólóÿe es zeretóÿe . lee
gÿetek dÿcheeróÿe es aÿoÿtatussaggal valo
elmeelkódóÿe : mÿndden bÿzodalmatokat
es remeenseegtóket . vethween ew benne /

{538a}
Harmad tanwsagwnk leezen az zent
kerezt ÿmadasanak moggÿarol : kÿnek ertelmeere
kerdeesek zerent ÿarwllÿwnk es ÿobban
nÿlwabban ezewnkben vehettÿek : Elsew
kerdees doctoroknak magÿarazattÿok zerent
hogÿ ha az zent kereztót istenÿ ÿmadassal ke
llÿen ee ÿmadnÿ . Ez kerdesnek oka : merth
anÿa zent eegÿhaaz ollÿan nagÿ tÿztesseeggel
ÿllÿ . mondwan az zent zolozmaban . Idwez
leegÿ . o ÿmadando zent kerezt . Idwez leegÿ
mÿ eeggÿetlen eegÿ remeenseegewnk . ez
zenwedeesnek . es ffeel magaztatasnak ÿdeÿn
beweÿch megh kegÿesseknek az ÿgassagot .
es agÿ bÿneseknek bochanatot ; meel ÿg
assaghnak es bochanathnak zolgaltatasa . tw
laÿdon chak istent ÿlletÿ : azert az felssew
ÿmadaas ees chak istent ÿlletÿ Deutro vj
Te wradat istenedet ÿmaggÿad . es twlaÿ
don chak ewnekÿ zolgalÿ . De ez keerdesre
Reea felelnek zent yrasbelÿ doctorok Alexander
de ales .. Bonauentura . zent Tamas . Angelus . hog̋ .
az zent kereztót gondolhattÿok keeppen . elezer
wgÿ mÿnt az bÿzon zentót kÿt Cristusnak
zent teste ÿlletót es zent veere meg hwll
atot . es kÿn ez vÿlagot meg valtotta . wg̋
mÿnt A mÿ Idwesseegewnknek ezkózeet . ÿg
ÿenló keppen keel ÿmadnÿ Cristus Iesussal
mert az meg valtssaag ewnalanaal kÿl
nem lehetót es nem lett : Azert ÿollehet
teremtót allat leegÿen ennen magaban . de
maga nemÿkeppen eeggÿesewlt az teremtó
hóz olÿ mÿnt eellÿen istenÿ zÿkseeges do
logban ; es kÿt ÿngen sem gondolhatwnk
mÿkoron rola elmeelkódewnk az meg valto
Cristusnaal kÿl . Towabbaa .. ÿngÿen sem
mondathneek . zenthnek . okos teremtót allat
nak meltosaga zerent . ha zentsseeghnek
ereÿ es hatalma nem volna ew benne . A
zert mÿkoron az zent kereztót ÿmaggÿok es
ewnekÿ . kenÿergewnk . ha nem twd zolnÿ
awagÿ nem haal . nem laat . nem erez . Nem
keel azert kethseegben es remeentelenseeg
ben esnÿ : ezes okos . es ezeekenseeghes az
kÿeert es kÿneweeben . hozÿaa folÿamwnk
Azert akar az meg fezewltseegnek abraza
ttÿaat ÿelenche . Akar . ennen maga zemee
lÿeet wgÿ <C> mÿnt Cristus zent vereewel
meg hÿmtóztetót istenÿ meltosaggal keel tÿz
tólnÿ es ÿmadnÿ : De ÿmez eegÿeb kereztó
ket . kÿket anÿa zent eegÿ haaz zemeÿnk elót
ffeel fÿggeztót : Az bÿzon zent kereztnek em
lekózetÿre peldazattÿara : chak tÿztólnÿ keel
ffew es terd haÿtassal . De nem keel ÿmad
nÿ : Azonkeppen keel ertenÿ . wrwnk Iesusnak
Azzonÿwnk zÿz marianak ees eegÿeb zentóknek
zÿzeknek keepeÿról chak tÿztólnÿ az ew zent

{538b}
Emlekózetóknek es peladazattÿoknak tÿztóssee
ghókre . es nem ÿmadnÿ awagÿ ewnekÿk ese
dóznÿ . De Azokat kÿket peldaznak . keel koron
keed leelek zerent gondolnÿ : es az belól valo
leelkÿ hÿtet remeenseegót . zeretetót aÿo''tatoss
agot tÿztesseeget zolgalatot aldozatot bÿzodal
mat kenÿergheest . eesedózeest ÿmachagot fo
haskodast es mÿndden eegyeb Idwesseeges
dolgot keel twlaÿdonoÿtanÿa : es ezenkeppen
semÿ hÿtetlenseegben . semÿ balwan ÿmad
asban nem esÿk ember . Masod keerdes /
hogÿ ha wrwnk Iesus zent keen zenwede
seenek eegÿeb ezkózeet keel istenÿ ÿmadassal
ÿmadnÿ thwdnÿa ÿllÿk . az ÿazolt es rw
hachkakat kÿben zÿletót . az vezzóket ostorth
tewÿsk koronaat . czwczaat vass zeegeketh .
kÿk mÿnd wrwnk Iesusnak zent testeet
ÿlletteek es zent vereewel meg hÿmtóztet
tenek . Reea felelnek doctorok thwdnÿa
ÿllÿk Raÿ . zent thamas . Damascenus . Bonauentura :
hogÿ vala mÿnemew teremtót allatok
wrwnk Iesusnak ezkózÿ voltanak az meg
valtsagban .. mÿnt az zent kerezt ffarol
zolank ÿllÿk bÿnneel kÿl ÿmadnÿ : pel-
dazatÿt kedeegh chak tÿztólnÿ harmad
kerdees ha Cristus zÿleÿeenek nagyob
tÿztósseegót keel tennÿ honnem . az zent kerezt
nek . Az felewl meg mondot doctorok
reea felelnek mondwan . hogÿ ha . az terem
teesnek meltosagaat gondollÿok : mÿeert az
zÿz maria okos teremtót allat az kereztffa .
oktalan . towabbaa . isten kózót es az okos lel
kós teremtót allat kózót nagÿob<.> zerelmetes
eeggÿsseeg es ÿgenlóseeg vagÿon honnem
az oktalannal es leelko̗tlennel . towabbaa .
mert termeezet zerent Cristussal . az zÿz ma
ria eegÿ es ÿgenló wgÿ mÿnt : ezenke
ppen nagÿob tÿztósseegót keel tennÿ az zÿz m
arianak honnem mÿnt az zent kereztnek
twlaÿdon : De gondolwan az zent kereztót
wgÿ mÿnt ez eeló istenffÿanak kepeet abra
zattÿaat . nagyobban keel az zent kereztót
ÿmadnÿ es tÿztólnÿ . honnem az zÿz mariat
Az zentók kedeeg . mÿndenneel alaab valo
tÿztólettel tÿztóltethnek . mÿnt az felsseeges
wr istennek es mÿndden <kÿroknak> kÿralÿok
nak kÿrallÿanak hÿw̋ zolgaÿ es baratÿ
de mÿnd leelek zerent . mÿnt meg vagÿon
mondwan . keepóket kedeeg ew eerettók tÿztólnÿ
kÿknek zent eerdemeknek es essedózeesek
nek mÿatta wr isten aggÿon malaztot otal
mazÿon gonoztwl . es aggÿa az ewzent orzagaat Am̄ .

{539a}
Zent Mathe ewan
gelistanak Inneperó̗l
Ez maÿ zent Innepnek epistolayaat ÿrtta
meg zent paal apostol . Effesombelÿeknek
ÿrtt leweleenek neegÿed reezeben .. meel ep
istolanak elótte wgÿ mond : eegÿ wr / eegÿ
hÿt . eegÿ kereztsseeg : eegÿ isten kÿ mÿnde
-neknek attÿa : kÿ mÿndeneknek felette va
gÿon . az kÿ mÿat mÿndenek vannak . es kÿ
mÿ benewnk ees vagÿon : ÿmaran az wtan
kówetkózÿk ez maÿ zent epistola
Epistola
[M]Indennek mÿnekev
nk adatwan vagÿ
on malazt Cristus
aÿandekozasanak
merteeke zerent . m
ÿnek okaert wgÿ m
ond . profeta atal . ffeel menween m
eenÿben az meg fogottakat ffeel vÿ
vee . es ada aÿandekokat emberek
nek Hogÿ kedeeg ffeel ment legÿen
mÿt akar . mondana . hanem hog̋
mÿeert elezer le zallot ez feldnek
also rezeere . azert azon ennen ma
ga mÿnd kÿ le ÿewt . mÿnt kÿ ffel
ment mÿnden egheknek felette h
ogÿ mÿndeneket be tellÿeseÿtene .
es ew . annak valo bÿzonsagara . ne
kÿket teen . apostolokat : nekÿket proffe
takat . nemellÿeket ewangelistanak
nemellÿeket paztorokat es doctoroc
-at . zenteknek veeghezettÿekre : <az>
tekellÿetesseegnek zolgalattÿara . Cri
-stus te<e>steenek az az anÿazent egÿh
aznak eeppewletÿre : mÿglen ywssw
nk mÿndnÿaÿan hÿtnek eeggÿess
egheere . isten ffÿanak ÿsmeretÿre
tekeelletes emberÿ allapatban .. es
Cristus Iesusnak meerteek zerent va
lo tellÿes ÿdeÿre ... deo Gratias /
Wr istenben zerelmes atÿamffÿaÿ ez maÿ zēt
epistolanak ertelmeeról sok magÿarazatok kelle
ne

{539b}
Tennewnk Ha Zÿkseeg vona es ÿdew enghed
nee De mÿeert nagyob reezre mÿnd ÿewen
dó mondasna bÿzonsaga . kÿk ÿmaran mÿnd
bel tellÿesóttenek es naponkeed tellÿesódnek
Nem aloÿtom hogÿ zÿkseeg azt magÿaraz
nÿ . kÿ zemewnk elót vagÿon . es mÿnt
az vakok wgÿan labbwnkkal nÿomoggÿok
Az wtolso reeze kedeeg meeglen el nem
ÿewt mert ÿlletÿ az wtolso ÿteletót / azert
mÿg el ÿew . addÿglan zerezÿek hozÿaa
magwnkkal . hogÿ leegÿewnk meltok ree
aÿa wr istennek zegheedseegewel .
Ez maÿ zent ewangeliomot kedeeg ÿrtaak
meg az zent ewangelistaak . Zent Mark
kenÿweenek masod rezeeben . zent lucach
ewtód rezeeben .. ezen zent Mathe kÿlench
ed rezeeben .. Es leen eredetÿ azon ÿdóben
mÿkoron Cristus Iesus vala harmÿncz eeg̋
eztendós . napÿa kedeeg zent Borbas apostol
napÿaanak harmad nappal elótte Ez zent
ewangeliomnak elótte ÿelentÿ ezen zent ew
angelista mÿkoron Cristus predicalwan az
Sÿdo seregóknek egÿ kózweenÿest megh
vÿgaztót volna . az sok neepnek latasaara .
chodalkoznak vala raÿtta . dÿcheerween
wr istent hogÿ eellÿen hatalmat adot vol
na embereknek ; Es kÿ menween ew kóz
zóllÿók el erede az wton . ÿmaran ków
etkózÿk ez maÿ zent ewangeliom
Ewangeliom .
[A]Z ÿdó̗ben . mÿkoron
meenne Iesus laata
eegÿ embert ÿlween
az vamon Mathe ne
wót . es monda ew n
ekÿ : kówess enghemet
es ffel kelween kówetee ewtet : Es
leen hogÿ mÿkoron Iesus be telepó
dót volna az hazban . ÿme sok hÿ
te veztóttek es bÿnesek oda ÿeween
lakoznak vala Iesussal es ew tano
ÿthwanÿwal . Es azt latwan az zeer-
zetes sÿdok mondnak vala az tano
ÿtwanÿoknak . Mÿre lakozÿk es
nÿlwan valo bÿnesekkel az tÿ mes-
tertók : Meg halwan azt Iesus mo
nda ewnekÿk . Nem zÿkseeg az egh
eesseegben valoknak az orwos de az
gonozwl valoknak : Meennÿetek

{540a}
El azert tanwllÿatok meg . mÿch
oda . ÿrgalmassagot akarok es nem
aldozatot : Azert en sem ÿewttem hÿ
nÿa az ÿgazakat de az bÿneseket
Wr istenben tÿztólendew atÿamffÿaÿ . akarwan
zolanÿ ez maÿ zent Innepnek meltosaga me
llee . harom ÿeles Idwesseeges tanwsagokat
talalhatwnk . doctoroknak magÿarazattyok ze
rent . mÿ leelkÿ Idwesseegewnk . es ez vÿla
gon valo tekeelletes eelethnek kówetssegeere
Elssew tanwsagwnk leezen . istenÿ vonÿasrol
Masod istenÿ kówethseegról . harmad . zenth
Mateenak meltosagus voltarol .. Mondaam .
Elssew tanwsagwnk leezen . istenÿ vonÿ
asrol . mÿkeeppen es mÿ atal . vonzon wr is
ten embert az Idwesseegre es ÿgassaghnak
ÿsmeretÿre . kÿnek zent doctorok okaat vetÿk
mert Am wgÿ vagÿon meg ÿrwan . isten
mondasa Moÿsesnek [] . Latom hogÿ
ez zeegeen neep . mÿnd ew ÿffÿwsagatwl fog
wan haÿlandob az gonossagra . kÿnek he
lÿes ertelmeet magÿarazvan zent Leo p̄pa
wgÿ mond . ha wr isten embert zabad aka
rattÿara hadna . soha hÿzem senkÿ nem Id
wózwlhetne . Isidorꝰ meg wgÿ mond . O kÿ
tawol vagÿon mÿnden embereknek leelkók
az wr istentewl . kÿk chak az vÿlaag wtan
ÿarnak . De ha wr isten malazttÿawal nē
ÿzgaztaa seerkógethnee es erózak nem vonnaa
embernek leelkeet . el zaggathwan el vÿlag
nak ragadwanÿatwl : mÿnt barom zamab
an eelneenek emberek el vÿlagon . mÿnt
az reeghÿ twdatlan pogan neepek voltanak
es senkÿ meennÿeknek zent orzagara nem
keewankozneek : Azert mondaa wrwnk Ies
us az zent ewangeliomba . Iohannis x . Senkÿ
nem ÿewhet en hozÿaam . hanem kÿt az
en atÿam vonÿand Istenÿ hatalmawal .
Annak felette ennen maga ees . az kegÿel
Mes . wrwnk Cristus Iesus sokakat hÿwa
wgÿan . zowal ees .
kÿk kózzól eeggÿk leen ez zent mathe Apastol
es ewangelista mÿnd az zent ewangeliomba
vagÿon meg ÿrwan : kówess enghemet .
wgÿ mond : Neegÿ keeppen talallÿok azert
ÿrasban . Zent Mathenak vonÿasaat Cristus
twl . Elezer . zerelmes tekeentethenek kóte
leewel . kÿról wgÿ mond zent Ieronimꝰ do :
Cristusnak zent orczaÿabol nemÿnemew
istenÿ zeepseeg . es feeneeseeg zarmazÿk va
la kÿ . kÿnek mÿatta vala kÿt akar vala
chak tekeentetÿwel ees hozÿaa vohat vala .
Annak okaert nem choda hogÿ az zent ap
ostolok ollÿan hamar . kóweteek ewtet /

{540b}
Masodzor . vonÿaa . Iozagus awagÿ eróss
kótelnek . hÿwatallÿawal . kÿról wgÿ m
ond Sÿmon de Cassÿa Cristus Iesusnak .
zozattÿanak ereÿe . nem chak fÿleeben
meene be zent Matheenak . De meeg
mÿnd zÿweeben mÿnd leelkeeben bel feer
kózeek . kÿnek mÿatta ottan valaztateek
es meg zentólteteek : kÿról meltan ertetÿk
az zent bezeed . Luc . xj : Bodog kÿk ha
llÿaak istennek ÿgheÿeet . es tarttÿaak
ewtet : hallaa azert zent Mathe es meg
tartaa . mert ottan ffeel kelee es kówetee
ewtet . Harmadzor vonÿaa istenÿ lelkÿ
ÿhleessel . kÿról wgÿ mond zent Beda
doctor . Nem keel chodalnÿ hogÿ azon eeg̋
zawara Cristusnak . zent mathe . mÿnd
den ez vÿlaghÿ nÿereseegeet el hagÿaa
es az wtan . erede kÿnek semÿ keenche
nem lattatÿk vala .. mert kÿt kÿw̋l zo
wal hÿwa . belól istenÿ malazttÿanak
vÿlagossagawal tanoÿtaa . es vonÿaa . O
kÿ nagÿ malazt eez . O kÿ nagÿ Idwesseeges
fondamentom . es nagÿ istenÿ zeretethnek
ÿegÿe . mÿkoron kÿ ezenkeppen vonÿattatÿk .
bÿzon̋awal erw̋lhet vÿgadhat leelekben . mert
valaztatos ÿmaran meennÿeknek orzagara .
chak hogÿ ellene ne ÿarÿon es el ne veze
sse . gonossaghnak mÿatta : Luc xiij : Crist
usnak bÿzonsaga zerent . En mondom tÿnek
tek . chak penitenciat ne tarchatok . eegÿetem
ben mÿnd el veztók . kÿre wr isten aggÿon
malaztot es otalmazÿon meg az erek vezedelem
tewl .
Masod tanwsagwnk leezen . kewethsegról
Dÿchóseeges zent Mathe ewangelistanak pel-
daÿa zerent keel az eedes Cristus Iesusth kó
wethnewnk : kÿról wgÿ mond az zent ewᵐ
ottan ffeel kelween kówetee ewtet . De mÿ
modon kówetee keel meg tanwlnÿwnk
doctoroknak azert mondasok zerent neegÿ
wtat talalwnk . reea . Elsew hamarsaag .
az az ne keel keesnÿ . nem keel halogathnÿ
Ecc . v . kÿról bolch wgÿ mond : Ne keessel
kówethnÿ az wr istent : Ne halogassad naprol
napra .. Mert ha ma attaak awagÿ ÿgeer
teek Nem twdom ha honapra tarttÿaak
Masod tellÿesseeg : az az mÿndenestewl fo
ghwa . kówessed . semÿ cÿggót ne haagÿ
benne es ne tantorogÿ keth wton ÿarw
an . Mert nem ÿo ha ember ÿoot ees
teezen . gonossagban ees akar . mert zent pal
apostolnak mondasa zerent mÿnden ember
nek . teetemeenÿeet az tÿzón vÿzÿk atal .
ha aranÿ ezÿst leend haat meg tÿztwl .
ha zalma es pozdorÿa . haat meg eegÿ
es seemÿee leezen .. Nem keel kedeeg semÿ-
-wel

{541a}
Wr istennek eleÿben hewan : es semÿwel
meennÿ . pelda mÿnekewnk zent Mathe
kÿ mÿkeppen mwkalkodot leegÿen megh
hallÿok eeleteeben : Azert mondaam kere
zttÿen embernek tekeelletes es ÿzan wton
keel Cristus wtan meennÿ : kÿról wagÿ
on meg ÿrwan kÿralÿ elsew kenÿnek
tÿzen heted rezeeben .. Az Izrael nepeeról
kÿben nylwan belee estenek ÿmaran az
zegheen kerezttÿenek ees . zent ÿllÿes pro
ffeta zaÿa atal meg feddee ewtet az wr
isten mondwan . Mÿglen zantaltok ket
felee . ha az wr isten leegÿen . az bÿzon isten
kówesseetók ewtet . ha kedeeg : az Balwan
Baal . kówesseetók ewtet : Azonkeppen Ia
cobi ij . ha bator ember mÿnd az eggheez
tórweent meg tarcha . awagÿ mÿnd az .
zent parancholatokat bel tellÿeseÿche es
chak az eegÿkben meg tantoroggÿeek
mÿnd az tebbÿben ees bÿnes : <mÿkocho>
mÿchoda leegÿen kedeeg az . doctorok ma-
gÿarazÿaak az wr istennek zent zeretetÿ
nek lennÿ . kÿneel kÿl zent agoston doctor
mondasa zerent akar mÿ ÿoot teegÿen
ember mÿnd semÿre kellew . Arrol zool
vala zent Daniel ꝓptha . daniel iij . ÿm
aran wgÿ mond . mÿ eedes wrwnk wr
isten tekeelletesseeggel kowetewnk teegód
et es tellÿes zÿw̋nkkel zeretewnk es az
te parancholatyd wtan ÿaarwnk : O zerel
mes kerezttÿen atÿamffÿaÿ ÿme hol va
gÿon mÿndden kerezttyen embernek wta
mÿndden zeerzetesnek bÿzon regulaÿa
De oh kegÿelmes wr isten kÿ vagÿon . hol
leelewnk ollÿat kÿ meg tartanaa .. Ez
azert az harmad kówethseegnek wta .
kÿn zent Mathe kówetee Cristust Annak
ottan nagÿ zeretettel . es eremmel nagÿ
vendeegseegót teen ew hazanaal : az eedes
Iesusnak es ew zent tanoÿthwanÿnak
Neegÿed alhatatossaagh . az az mÿkoron
vala kÿ Cristust akarÿa kówethnÿ . kÿról
pelda . ha kÿ vala mÿ ÿoban akarÿa m
agaat foglalnÿ . awagÿ zent zerzetben akar
meennÿ . tekeelletesseeggel kezgÿe el . es
veeghÿg meg maraggÿon benne . kÿról
Cristusnak zawaat ezen zent Mate ÿrtta
meg Math . xxiiij . vala kÿ veegÿg meg
maradand . thwdnÿa ÿllÿk az ÿoban az
ollÿan ÿdwózewl / kÿról wgÿ mond zenth
Agoston doctor mÿert keel az ÿoban veegÿg
meg maradnÿ : keet okaat talallÿok elsew
mert a'' mÿ Idwesseegewnknek ellenseege
mÿnd veegÿg keseert . halalÿg haborgat .
es eegÿeb ÿozagwnkkat nem kÿwannÿa

{541b}
El ragadnÿ . el veztenÿ hanem az mÿ zegen
leelkewnkket . De mÿkoron kÿ mwlandÿk
oztan nem haborgattÿa . mert nem leezen .
kÿt . kÿról wgÿ mond zent dauid psᵒ []
Az wtan el veznek mÿndden gondolatÿ
Es nem leezen kÿt . Nem leezen kÿwel ha
borgathnÿ : Masod oka . hÿw̋seeg . mert
mÿkoron mÿnd halalÿg zolgallÿok es ke
wettÿek az wr . istent nagÿ hÿw̋seegót m
wtatwnk ew felseegeenek .. mÿkoron ew
zent feelseegeet el haggÿok halalÿgh
Harmad tanwsagwnk leezen . zent
Mathenak meltosagus voltarol : az az mÿn
emew meltossaggal es tÿztóletesseeggel ze
retee wr isten ez zent Mathee ewangeli
staat / mert ÿme hallÿok hogÿ az gonoz
eelettról el vonÿaa . es az nagÿ ÿeles
zentók kózzee zamlalaa . Doctorok azerth
mondasok zerent heet ÿeles meltosagokat
talalwnk . kÿkkel ewtet wr isten ffel m
agaztataa . Elssew Apostolÿ meeltosaagh .
kÿneel nagÿob nÿnchen anÿazent egÿhaz
ban . es meeltob . meennÿeknek orzagaban .
zent Beda doctornak mondasa zerent tewee
azt az wr isten hogÿ mÿnden bÿnesnek pel-
daat remeenseegót es bÿzodalmat adna
Idwesseegre penitencianak wtanna . Masod
reegheen valo Abrazathnak kÿ ÿeǵzeese Em
berÿ zemeelben Ezek j . Et apok iiij : kÿwel
ees wr isten ffeel magaztataa . ewtet kÿw
altkeppen . Elezer . mert hogÿ az kegÿelmes
wr halando eemberÿ zemeelt veen ffeel . kÿ
az wr istenÿ zemeelÿeeben lathatatlan es hal
hatatlan vala . nÿlwabban valo ÿsmeretót
es tanwsagot zent Mathe tett es ÿrt rola .
az ew zent ewangeliomaban ; Masodzor mert
az ew emberÿ <emberÿ> zemeelÿe peldaza Crist
usnak bÿzon emberÿ termezetÿt / Harmad
Az zent ewangeliomnak eleeb valo ÿrasa
nak meltossaga : annak okaert dragalatosb
az ew ewangelioma zent Ieroꝰ doctornak m
ondasa zerent . Masodzor mert sÿdo nÿelwen
ÿraa meg . meel nÿelwet mÿndennek elette
teremtót wr isten : Az okaert ees dragab .
kÿról wgÿ mond Isidorus do . hogÿ ÿteeleth
nek wtanna . mÿndden felee nÿelwek el
mwlnak chak az wr isten teremtótte Sÿdo
nÿelw̋ marad / kÿwel erekkw̋l erekkee wr
istent dÿcherÿók Neegÿed : mert harom
reend belÿ tÿztósseeggel <tÿztozte.> tÿztóltetÿk
ez
zent . Mathe feellÿeb az tebbÿneel . thwdnÿa
ÿllÿk Mert Apostol . ewangelista es martÿr
Towabbaa valo tÿztósseege mert azzonÿwnk

{542a}
Zÿz marianak ÿeles secretariossa / es ÿro tano
ÿthwanÿa volt zent Mathe es nagÿob reez
re mÿnd ew tewle hallotta tanwlta a''mÿt
ÿrth Annak . okaert nagÿ eerdemes es ÿgaz
az ew ewangelioma / kÿt zent Borbas apostol .
mÿnd holtÿg vele hordozot predicallotta es
nagÿ chodakat tett ew mÿatta . De mÿkoron
meg holt akkoron ees vele temetette az nagÿ a
ÿoÿtatus zeretetÿnek okaert . Ewtód . mert anÿ
azent egÿhaaz mÿnd ez vÿlagon vÿgÿliawal
ÿllÿ es tÿztólÿ az ew zent Innepeet : parancho
lat alat . Hatod . haznalatossagnak gÿmel
chós volta . mert sokakat fordoÿtot az zent hÿ
ttre mÿnt meeg hallÿok eeleteeben . Heted .
eerdemesseegnek dÿchóseeges volta . feldón
az zeegen bÿneseknek kÿwaltkeeppen valo
otalmok . kÿ anneewal . kenÿerw̋letesb az gÿ
arlo bÿnesekhez . meneewel nagÿob bÿnes
volt ew ees . az az wr isten ÿrgalmassa
got tett ew vele / Mennÿeknek zent
orzagaban kedeeg Annewal hÿzÿók nag̋
ob eerdeme es dÿchóseege vagyon . mÿne
ewel . tebbet mwkalkodot eerette . kÿben
mÿnket ees teegÿen reezessee wr isten
Legenda eiusdē festi .
Lassok meg ÿmaran Mÿkeppen Dÿchó
seeges zent Mathe Apostol es ewangelista
wr Iesus Cristushoz eeggÿesewleseenek w
tanna . Anÿa zent eegÿhazat es meenn
ÿeknek orzagaat . meg eekósóÿtee ew
nagÿ malaztus voltanak mÿatta / Mÿ-
keppen bel ÿrtaak doctorok az zentóknek
eeletek kózzee . Ez zent Mathe : tamada
Azon Sÿdo neep kózzól leui papnak nem
zetteeból . kÿból a' mÿ wrwnk Iesus ees
tamada . Annak okaert . ket newel new
eztÿk vala .. Mert nemzeteeról hÿw̋ÿaak
vala . leuinek Luc . v : Tÿztÿról kedeeg
Matheenak . es bÿnes voltarol . hÿre vez
tóknek ; Mÿkoron azeert zent leelek isten
el ÿewetelÿnek wtanna . wr istennek a
karattÿa es parancholattÿa zerent . mÿnd
az zent Apostolok . ez vÿlaagon orzaagok ze
rent el ozlottanak volna predicallanÿ .
zent Mathe meene zerechón orzagban es
zalla meg Nadaber newó varasban : Az
Iambor off mesternel . kÿt zent phÿlep az
wton meg kereztólt vala .. valanak kedeeg
azon kÿralÿ varasban keth erdengós me
sterek zaroes es arffaxaat . kÿk ellen zent
Mathe eróssen predicallÿa vala Cristusn
ak zent hÿtÿt . Egÿ napon az keralne azz
onnak off mestere eleÿben ÿarwla zent .
Mathenak es kerdee meg . mÿkeppen volna .

{542b}
Hogÿ annee sok nÿelwen twdna Zolanÿ Es zent
Mathe meg ÿelentee ew<tet>nekÿ mÿkeppen
wr istennek zent leelke meenÿból reeaok
zallot . volna . es ew atta vona az nagÿ ma
laztot ewnekÿk hogÿ vÿlaag zerent
mÿndenewt twdnanak predicallanÿ . Az
onkezbe bel ÿwta eegÿ ember mondwan
yme hol ÿewnek az keth mesterek . keth nag̋
sarkannÿal . kÿk mÿndeneket meg ólnee
nek tÿzes leehellesekkel . zent Mate ottan
zent kerezthnek ÿegÿeet vetee magara es
nagy batoron kÿ meene eleÿgben . Es mÿnt
lataak . ewtet az Sarkanÿok ottan el a
lwanak labaÿ elót . es monda . az mesterek
nek . hol vagÿon az tÿ nagÿ mesterseeg
tóknek bólccheseege . seerkencheetók ffeel
ewket ha lehet . En kedeeg chak az wr istent
ne keerttem volneek .. a''mÿt en ellenem gon-
doltatok vala . tÿ reeattok harantanaam .
Mÿkoron az chodara sok neep gywlekózót
volna . paranchola zent Mathe az Sarka
nÿoknak hogÿ meenneenek dolgokra es
senkÿt ne bantananak . Es ottan el mee
neenek . Es nagÿ predicaciot teen az nepek
nek . mÿkeppen ember el veztótte volna
paradÿchomot bÿnnek mÿatta . De esmeg
Cristusnak mÿatta az meennÿeÿ paradÿch
omnak dÿchósegheere zamlaltatot volna
ÿme Azonkózben nagÿ nagÿ sÿwas reewas ta
mada az kÿralnak wdwaraban . haat kÿ
mwlt az kÿralnak ffÿa ez vÿlagbol .. kÿt
mÿkoron az erdenges mesterek ffel nem tam
azthatnanak . azt mongÿaak vala hogÿ
az halhatatlan isteneknek tarssassagokban
ragattatot volna . es annak okaert ffel kell
ene kepeet faragtathnÿ hogÿ ÿmadnaak
Az off mester kedeeg zent Matheet oda vÿ
wee . kÿ mÿkoron ÿmachagot tett volna
ottan ffel tamaztaa . Azt lathwan Egÿppus
newó kÿral : ÿghen hamar ffel hÿrdettetee
orzagaat hogÿ ffeel . gÿw̋lneenek mondwan
ÿewetók es lassatok istent emberÿ abra-
zat alat el enÿeztethween / El ÿeweenek
azert nagÿ Aranÿas Coronakkal . es aldoza
tokkal . hogÿ aldoznanak zent Mathenak
mÿnt istennek .. De el lassoÿtaa ewketh
mondwan .. Mÿt akartok mÿwelnÿ En
nem vagÿok isten . De wr Iesus Cristusnak
zolgaÿa / Hagÿaa azert hogÿ az sok keench
ból ÿozagbol eegÿ nagÿ zent egÿhazat rak
nanak .: kÿben zent Mathe xxxiij eztendeeg
tarta pÿspekseegót . es mÿnd egheez egÿp
-tomot Cristusnak zent hÿtÿre haÿtaa . Az
kÿralt kedeeg . ew azzon felessegheewel : es az
zegheen neppel eegÿetembe meg kereztelee
zÿz Epigenaat az kÿralnak leeanaak : Cristus
nak .

{543a}
Zent Zolgalattÿara zentólee es ket zaaz zÿzek
nel tebnek tewee feÿedelmewee . Azon ÿdó
ben az Iambor kÿral kÿ mwleek . es eegÿ
hÿrtacus newó feÿedelem tamada helÿette
kÿ zÿz Epigenaat hazassagra kÿwan
wan .. orzaganak hason feleet . az zenth
Apostolnak ÿgÿeeree hogÿ chak az zÿzet
akarattÿaara haÿcha : Monda az kÿraln
ak . az zent Apostol .. hogÿ ew elette valo
Iambor kÿralnak ÿo zokasa zerent az
ÿewendó vasaar nap ÿewÿen az zenth
egÿhazhoz . es az zÿzeknek hallasokra .
meg predicallanaa meg meelÿ ÿo volna
az tÿzta hazassaag tartaas .. Es mÿkoron az
zent Apostol . nagÿ zeep predicaciot tett vol
na . az tÿzta hazassagrol . Monda annak
wtanna az kÿralnak .. twggÿad az . kÿral
hogÿ ha vala meel zolga az feelsseeges
kÿralnak tórween zerent valo matkaÿaat
es ÿeǵóseet maganak twlaÿdonoÿtanaa
Semÿt eegÿebet hananem chak halalt
eerdemlene / Azonkeppen tee ees ha Epige
naat az feelsseeges meennÿeÿ kÿralnak
ÿeǵóseet : kÿwanod istennek ellene teez
es erek halalt erdemlez . Azonnal nag̋
haraggal . ffeel kele es kÿ meene onnan .
az kÿral .. Es az zent Apostol Epigenaat
mÿnd az teeb zÿzekkel meg aldaa . es ÿn
tee hogÿ semÿt ne feelneenek de alhatato
sok lenneenek Cristusnak zerelmeeben es
malazttÿaban ; Mÿkoron azert zent Mathe
ewangelista . Cristus Iesusnak zerelmes ta
noÿthwanÿa . az aldot mÿseet el veegezte
volna . wr istennek zent aldozattÿaat . bel
teleek az zent hora ees . hogÿ ew aldot ee
leteewel es halalawal aldozneek az eeló
wr istennek : mert ÿme azonnal el kÿldee
az haragus kÿral ew kegÿetlen hoheer
zolgaÿt es azon Zent oltaar felet . feÿeet
veetetee az isten zolgaÿanak es azonkeppen
zent martÿromsaghnak Coronaÿaat vewee
nagÿ dÿchóseeggel . Es mÿkoron zÿz Epige
naat semÿkeppen akarattÿara nem haÿt
hatta volna . hagÿaa . hogÿ mÿnd hazawal
mÿnd az teb zÿzekkel meg eegethneek : De
az zent Apostol nekÿk ÿelenween megh
bÿztataa ewket es az tÿzet . az hazrol el
veree es haramleek az kÿral palotaÿara
es az kÿral eegÿ kÿs fÿachkaÿawal chak
alÿg zalada kÿ : mÿndden ÿozagaat meg
emeeztee az tÿz . Annak wtanna fÿaban
erdeg meene . de az zent Apostolnak koporsso
ÿanaal meg zabadwla . Attÿa kedeeg rwt
poklossagban eseek . es veegre ennen maga
meg ólee magaat : Az kóz neep kedeeg Epige
na zÿznek attÿaffÿaat kÿt az zent apostol .

{543b}
Feel tamazthwan meg kereztólt vala : ew
Iambor attÿanak orzagaban kÿrallÿaa te
week . kÿ mÿeert ÿo aÿoÿtatus kerezttÿen
vala . nagÿon meg óregbóÿtee es feellÿeb
magaztataa az kerezttÿenseegót : kÿk mÿg
eeleenek ew zent zÿz hwgawal nagÿ
zeretettel zolgalaak az eedes Iesusth . es
az ew eedes <ze> Apostol attÿokat Es ha
laloknak wtanna . nagÿ sok ÿozagus mÿ
welkódettel az meennÿeÿ dÿchóseeghnek
zent orzagara meneenek . kÿknek zent erde
mek mÿat nekewnk ees aggyon atÿa
ffÿw zent leelek zent haromsaag Amen .
Zent Geelerd pispek
nek Innepeeró̗l .
Dÿchóseeges zent Gelerd . eredet zerent
tamada . venecczenek kÿralÿ varasabol .
ÿo Iambor kerezttÿen atÿatwl anÿatwl
kÿk mÿkoron nagÿ isten feelók volnanak
ÿrgalmasok : myndenekhez kegÿes zÿw̋eek
de magzattÿok nem vala .. kenÿergheenek
azert egÿ mas akarattÿawal ÿmachag
okban . wr istennek es az zÿz marianak
es adaak ewnekÿk ez nemes magzatot
zent geelerdót . kÿ mÿkoron heet eztendós
volna . kezde nagÿ few faÿdalmat zen-
wednÿ Annak okaert az ew zÿley vÿ
week az fratereknek Calastromaban hog̋
ÿmadnanak eerette es ottan meg vÿ
gazeek . es azonnal barat rwhaat veen
reeaÿa . es gÿoropÿk vala . mÿnden leelkÿ
ÿozagban . nagÿ sokaknak felette . Azon
kózbe az ew atÿa hala meg az hadban
Annÿa ees hamar valo napon kÿ mw
leek . es zent gelerd marada az Calast
romba . es az Conuent kÿldee ewtet
Bononÿaban tanwlnÿ . Es azonkózben ha
la . meg az Apathwr . hÿwaak haza
zent geelerdót es teweek feÿedelmee
mÿeert wr istennek zent malazttÿa la
kozÿk vala ew benne olÿ nagy zentsseeg
ben eel vala . hogÿ mÿndenek ÿo pel-
daat veeznek vala tewle . Ennehan̋
eztendew wtan . azon valo gondolatt
ÿaban hogÿ ew Ierwsalembe menne . ha
gÿaa meg az feÿedelemseegót : Mÿko
ron azert el eredót volna ÿwta egÿ
Calastromban . azonkozben erede nagÿ zeel
veez ees az tengheren . hogÿ nem kezde
el mehetnÿ : Mÿnemew zandeka kedeeg
ewnekÿ vona ÿelentee meg ott az Iambor .

{544a}
Feÿedelemnek es azt tanacholaa ewnekÿ
hogÿ ne meenne de ÿnkaab ha haznal
nÿ akarna . predicallasawal terne magÿ
ar orzagban . meg fogadaa tanacchaat
az Iambornak . Es ÿewe pecchee Mau
rus pispekhez : es nagÿ tÿztósseeggel
fogadaa .. Mÿkoron azert zent Maurus
pispek : meg ÿsmerte volna hogÿ zent
eeletew volna es bólch predicator . aÿ
anlaa be zent Isthwan kÿralnak : Az
onkezben el azzonÿwnk marianak me
nÿbe menetÿ napÿa : es kÿral eelót
hol ott valanak mÿnd az . magÿarÿ
wrat . ollÿan ÿeles ÿnnep napon . feÿeer
varatt olÿ nagÿ ÿeles . zeep es bo̗lch
predicaciot teen hogÿ mÿnd nÿaÿan
chodalkoznak vala raÿtta . Annak okaert
ees nagÿ tÿztósseegben veeteteek az
zeegen magÿar neeptewl . es zent atÿa
vÿzet kezdeek tartanÿ : zent Isthwan
kyral ees nagÿon meg kedwelee es
zent emrehet nekÿ adaa tanoÿtanÿ
Mÿkoron azert sok ÿdó el mwlw
an . mÿndenestewl foghwa . el vÿlagot
meg wtalta vona . pwztaban kewan
kozeek . es meene belnek pwztaÿaba
es ott reeghÿ remete modra Cellaat
zerze maganak az vadon erdóben es
ott zolgal vala eeÿel nappal az wr is
tennek es azzonÿwnk marianak : Tór
teneek eegÿ napon hogÿ istenról valo
gondolattÿaban el zwnnÿada . azonkóz
ben az pwztabol ÿewe el eegÿ nesteen
zarwas kÿsded fÿawal . es fekewnek
le zent geelerd elót : Mas felól mas
zarwast ÿznÿ kezde eegÿ farkas es mÿ
koron oda fwtottak volna meg y''ede
ÿmez nósteen zarwas ees tewlók es
el fwtameek onnan kÿs ffÿaat el ha
gÿaa zent geelerd elót . kÿ annak w
tanna soha tewle el nem valeek :
Masod ÿdóben . mÿkoron zent geelerd .
nÿalabot vÿnne . lataa haat az aÿto elót
eegÿ nósteen farkas fekzÿk es haat sebes
es bel bochataa : azonnal le eseek az isten
embereenek labaÿ elót hogÿ meg vÿgaz
tanaa . es mÿkoron zent ÿmachagawal
meg gÿogÿhtotta volna . meg marada
nala es vele lakozeek . naponkeed kÿwe
meegÿen vala az mezóre az gÿmmel
es be ÿew vala . eeggÿk sem banttÿa
vala masÿkat : Mÿkoron kedeeg zent
Isthwan kÿral . meg gÿózte volna ew ell
enseeghÿt es mÿnden felól nÿwgodalma
volna ez orzagban . hozÿaa hÿwataa zent

{544b}
Geelerdót az pwztabol . es ÿollehet akaratt
ÿa ellen . pÿspekkee tewee Chanadÿ egÿhaz
ban .. Es mÿkoron bel zallot volna az
pÿspekseegben . eressen predical vala ess sok
hÿtetleneket fordoÿt vala ez zent hÿttre
es meg kereztólÿ vala ewket . Ennenma
ga kedeeg nagÿ eróss eleetben eelt vala .
zenetlen vÿgÿaaz . es ÿmatkozÿk vala .
zeerdan peentókón chak eegÿ ÿtal vÿzet
ÿzÿk vala . es koronkeed heet zegheent
eeltet vala . beÿtben kedeeg . nÿegwen
zeghenÿeknek zolgaal vala .. Es hogÿ enn
en testeet mÿndenestewl foghwa megh
tórnee es zolgalattra haÿtanaa / eeÿel el
kÿ meegÿen vala es ennen hataan vÿ
zen vala nÿalaab faakat az zegenÿek
nek aÿtoÿok eleÿben kÿneel fÿteznee
nek . Az eedes zÿz anya mariahoz kedeeg
olÿ nagÿ aÿo''tatussaggal vala . hogÿ soha
semÿt nem keerhettek ew neweeben . kÿt
nem adot volna . es ottan el fakat vala
sÿrwa : Es az ew tanacchanak ÿnteseeból
akkoron kele ffel . hogÿ az zÿz mariaat .
ez magÿar orzagban . Bodog azzonnak
awagÿ ez vylagnak nagÿ azzonÿanak
hÿwnaak : zent Isthwan kÿral ees ez ze
gheen orzagot . bodog azzon orzaganak
newezee / Azeert nagÿ eerdemes vala
Bodogssagus zent geelerd pÿspek . ÿewen
dó mondasnak malazttÿa ees vala ew
benne / Mert zent Isthwan kÿral halala
nak wtanna . mÿkoron bel meent volna .
az fratereknek kózÿben teeb bezeedÿ kózót
monda . twggÿatok zerelmes atÿamffÿaÿ
hogÿ hamar valo ÿdóben ez magÿar orz
agh belÿ neep meg ozol egÿmastwl es
az zent hÿttewl el zakad . es az en predic
allasom heÿÿaban leezen . kÿ bel teleek
mert peter kÿralt kÿ yzeek ez orzagbol
es Aba kÿral tamada . kÿ felette el zag
gataa az zegheen neepet az kerezttÿensee
gtw̋l kegÿetlensegheenek mÿatta / Es Cristus
Iesus ffel tamadasa napÿaan . hozÿaa hÿ
vataa zent geelerd pÿspeket hogÿ az zent
Angÿaly Coronawal meg Coronazÿa . kÿt
az zent pÿspek semÿkeppen nem akara .
tennÿ De vÿzon ellen . fordoÿtaa bezee
det es kezdee kÿralt nagÿ batoron fedde
nÿ mondwan .. En ÿollehet keez vagÿok
az halarra Cristuseert de ÿme teeneked ÿew
vendót hÿrdetók . mert harmad eztendóre
bozzw allo fegÿwer tamad te ellened . es
ez orzaag bÿrodalma el veetetÿk te tewled .

{545a}
Kÿt hamÿssan kerestel : Masod ÿewendót
monda . azon napon mÿkoron <az> vachoralna
nak az fraterekkel .. zerelmes atÿamffÿaÿ
twggÿatok honapÿ <az w> / napon az meenn
ÿeÿ barannak . vachoraÿara hÿwattatwnk
Azert sÿessewnk kezewllÿw̋nk el es h
allÿwnk megh az aldot Cristusseert . M
ÿkoron azert masod napra . ÿwtottanak
ÿghen hollal zent mÿseet zolgala . es az
teb fratereknek Cristusnak meennÿeÿ azta
larol zentsseegót ozta es nagÿ eremmel
az zent martÿromsagra nÿomoteek . kÿ m
ÿkoron az dwna vÿz mellee ÿwtot volna
ÿme nagÿ sok neep veewee kerw̋l . es ha
gÿnalnÿ kezdeeg kewel ew kedeeg zent ke
rezthnek ÿegÿeet hannÿa vala eleÿben
es eegÿk sem talallÿa vala : Annak w
tanna ragadaak . mÿnd zekerestewl es eeg̋
nagÿ heegÿról alaa erezteek . kÿnek kelen
fólde newe . de mÿkoron meegh ees leehne
gherelÿekkel atal vereek ewtet : es eegÿ
nagÿ kew̋ón az dwna zeeleen el tóreek
feÿeet es azonkeppen martÿromsaghnak
Coronaÿaat vewee . Az meelÿ kewen kedeeg
kÿ ontottaak vala agÿa veleÿt . heet ezten
deeg semÿ arwÿz el nem moshatta vee
reeth . mÿg nem ffeel gÿóÿteteek az Iambor
egÿhazÿ neepektewl . kÿnek emlekózetÿre
zent geelerd pÿspek neweeben zeep eegÿ
hazat raktanak . Az kewet kedeeg Chana
ddaa vÿteek es az ew oltaranak feelÿ
ben raktaak emlekózettre / zent testeet ke
deeg akkoron elezer temeteek el pesten
bodog azzon egÿhazaban . De enneehan
eztendó el mwlwan . Maurus chanadÿ
pÿspek Andras kÿraltwl meg keree zent
geelerdnek testeet es az ew egÿhazahoz
vÿwee hol ott meeg eelteeben . temeteest
valaztot vala maganak : kÿnek zent eerde
me mÿat menee zamtalan ÿrgalmakat
ÿeg̋óket chodakat teett wr . isten . kÿk ew
hozÿaa folÿamtanak ew zÿkseegekben . kee
só volna mÿnd elówe zamlalnÿ : Ez ne
mes dragalatus zent Confessor . es mar
tÿr tamada magÿar orzagban . kÿ meltan
mondatÿk magÿar neepnek zent attÿanak
orzaghnak ÿeles otalma .. es pÿspekóknek
tÿkóre . kÿhez hasonlatus ew wtanna nē
ÿghen tamadot . ez zegheen magÿar orzag
ban . kÿnek zent eerdeme mÿat wr isten
teegyen ÿrgalmat kegÿelmet mÿnd eele
tewnkben mÿnd halalwnknak ÿdeÿn am̄

{545b}
Zent Cozma Damÿ-
annak Innepeeró̗l .
Dÿchóseeges zent Cozma es Damÿan . ket
atÿaffÿak Egea newó varasbol tamadanak
ÿo Iambor kerezttÿen zÿletewl : kÿk mÿkoron
orwossagrol valo twdomant tanwltanak
volna . olÿ nagÿ malazttal zeretee ewket
zent leelek wr isten ; hogÿ mÿndent ÿng̋en
meg vÿgaznak vala nem chak embereket
de meeg oktalan barmokat ees : Mÿkoron
eegÿ zegheen azzonÿallat kÿnek palladia
vala . newe mÿnden ÿozagaat orwossokra
kóltótte volna . es semÿt nem haznalt vona
veegre meene . ez zentókhóz es tellÿesseeggel
meg vÿazeek . Azon valo erw̋lteeben
ada nemÿnemew aÿandekot zent Dam
ÿannak es mÿkoron semÿkeppen el nem
akarnaa . veennÿ . Az azzonÿallat megh
eskeweek . hogÿ eegÿebet nem tenne benne
Es nekÿ enghede wgÿ hogÿ nem az aÿandek
nak kÿwansagaert vennee el . De az azzo
nÿallathnak aÿoÿtatussagaert es hogÿ
istennek zent neweet heÿÿaba ne vennee
De mÿkoron zent Cozma azt hallotta volna .
ottan meg parancholaa . hogÿ holtok w
tan az ew testeet . Attÿaffÿanak testeewel
eeggÿw̋t ne temethneek . Azon masod ee
ÿel Cristus Iesus zent Cozmanak meg
ÿeleneek es az ew attÿaffÿaat meg men
tee hogÿ nem veetkózót volna . Megh
halwan azert az ew hÿróket lisÿas Ro
maÿ tÿztarto hozÿaa hÿwataa es meg
kerdee newóket . hazaÿokat eeletóket Es
felelween az zent Martÿrok mondanak
mÿnekewnk newewnk Cozma damÿan
es harom atÿank ffyaÿ ees vannak meeg .
A mÿ hazank Arabÿa : es eeletewnk az
hogÿ kerezttÿenek vagÿwnk . Paranchola
nekÿk az feÿedelem hogÿ aldozyanak az
isteneknek . de mÿkoron nem teenneek .
meg kótóztetee mÿnd kezóket labokat es
hagÿaa hogÿ verneek gÿettreneek ewket .
De mÿkoron azzal semÿt nem gondolna
nak parancholaa hogÿ az tengerbe vett
neek ewket . De ÿme wr istennek zent
angyala ewket meg zabadoÿtaa es az-
on feÿedelem eleÿbe vÿwee . Es mÿnt
latta volna ewket monda . Az nag̋ istenekre
mondom hogÿ . meg gÿeztók tÿ erdegseegtek-
kel

{546a}
Mert ÿme az keent gÿettrelmet meg w
tallÿatok es az tenger vÿzeek alwttÿatok
Tanohatok meg azert enghemet ees ez tÿ
erdeghÿ twdomantokra . es Adorÿan iste
neenek neweeben . tÿteket kówetlen . mÿ
nt azt mondotta volna ottan el ÿeweenek
keth erdeghók es eressen vereek arczwl .
Es nagÿ kÿaÿtassal monda . keerlek tÿteket
istennek emberÿ ÿmaggÿatok eerettem
Es mÿkoron az zentók ÿmachagot tettenek
azonnal el hagÿaak . Monda ottan az hÿ
tetlen feÿedelem . yme lattʼʼatok mÿkeppen
haragÿokban estem vala az isteneknek
hogÿ ewket el akarom vala hadnÿ . Az
ert nem enghedem towabbaa hogÿ az en
istenÿmet meg karomlÿatok . Azonnal
nagÿ sebess tÿzben vettetee ewket . De ew
ket meg nem sertee / <De> hanem azokat kÿk
ottan kewrw̋l alnak vala mÿnd meg ee
ghetee Annak wtanna az oztorwla fÿg
geztettee de ott ees istennek angÿala meg
otalmazaa .. Azt lathwan az kegÿetlen fe
ÿedelem az harom attÿokffÿaÿt az temlecz
be vettetee . zent Cozmat Damÿant kedeeg .
hagÿaa hogÿ ffeel fezeÿteneek . es megh
kówezneek . De ÿme istennek hatalma
mÿat az kewek ennen magokra . ternek
vala es nagÿ sokakat meg sebeseÿthnek
vala : Annak wtanna parancholaa hogÿ
azon kereztffan meg leweldózneek ewket .
De ott ees az nÿl ennen magokra terween
sokakat halalus sebbe eÿteenek : lathwan
az dÿhes gonoz ember hogÿ semÿt nem
tehetne ewnekÿk . Nem twda mÿt tennÿ
eegÿebet hanem reeaÿok adwan az hal
alnak sentenciaÿaat . mÿnd az ewt atÿa
ffÿwnak feÿeket veetetee : Es mÿkoron az
hÿew kerezttÿenek el akarnaak ewket teme
thnÿ . ezekben ÿwta mert meg paranchol
ta zent Cozma az ew testeket eeggÿw̋t ne
temethnÿ .. Azonnal eegÿ nagÿ bÿaal oda
ÿewe es emberÿ zozattal monda . hogÿ
eegÿ koporssoban temethneek az zentóketh
Ez nemes zentók kedeeg zenwedeenek mar
tÿromsagot . Dÿoclecianus chazarnak ÿdeÿn
mÿkoron ÿrnanak wr ffÿw zyletetnek
wtanna . keth zaaz . keth negÿwen heeth
eztendóben : Mÿnemew chodaak lettenek
ez zentóknek eerdemeknek mÿatta lassok
meg . Egÿ ÿdóben vala eegÿ zegeen parazt
ember . mÿkoron aratasnak ÿdeÿn azon
tarron el alwt . meene kÿgÿo feeregh
zaÿaban / es haza menween . kezdee nagÿon

{546b}
Gÿettrenÿ . es nagÿ Zowal kezdee zent Cozma
damÿant kÿaÿttanÿ es mÿkoron az zentók
nek egÿhazahoz meent volna . keserw̋see
gheben el zwnnÿada es kÿ meene az
feereg zaÿabol .. es halaat ada raÿtta az
zentóknek ; Masod ÿdóben esmeg egÿ em
ber . mezzee fóldre nÿomothwan hazatwl
Aÿanlaa ÿffÿw hazass tarsaat . zent Coz
ma Damyannak es ÿegÿót ada nekÿ
kÿnek meg keellene hÿnnÿ . Pokolbelÿ
erdegh kedeeg az ÿegÿót ÿol twdwan . m
eene el . hozÿaa mondwan .. Az te wrad
eegÿ varasbol kÿldót enghemet hozÿaad
ÿmez ÿeggÿel hogÿ oda ÿew'' velem
Monda az azzonÿallat . ez ÿegÿót ÿsme
rem . de teegód nem twdlak ky vagÿ
fogad azt azert ennekem zent Cozma
damÿan martÿroknak oltaran kÿnek
hagÿattam hogÿ mÿndden bekeseeggel
vÿselz enghemet az wton .. Es ffel fogada
az erdegh meg eskeween ewnekÿ . Es az
onkeppen nekÿ hÿn es el eredeenek . mÿ
koron ÿwtottanak eegÿ pwztara . akaraa .
hogÿ meg óllÿe ewtet . Azt h lathwan az
azzonÿallat . nagÿ keÿaÿtassal . O zent Coz
ma damÿannak Istene segheeÿch meg .
mert tÿnektek hÿttem . el eredween . Ottan
nagÿ sok feÿeerben ótózót zentók ott term
eenek es meg zabadoÿttaak el ÿzween
az gonoz zelletót : Towabbaa ha mÿnd
meg emlekózneenk rola . meenee nÿomor
wltak fogssagban valok halalus sebess
ek . es nemes dragalatus zentókben /
remeelween bÿzwan vÿgaztanak meg .
es wr istennek ÿrgalmassagaat eerdem
letteek es eerdemlÿk . chak az kegÿelmes
wr isten twggÿa zamaat .. ÿelessen kÿk
holtÿg ew nekÿk kÿwaltkeppen zolgalnak
ÿo hÿttel zeretettel . es remeenseeggel . nÿl
wan bÿzhatnak hogÿ erekkee el nem
veznek . Azeert mÿ ees tÿztóllÿók dÿ
cheerÿek ez ew zent Innepek napÿaan
hogÿ nÿerÿenek ew zent eerdemeknek
mÿatta ÿo eeletet malaztus mÿwelkó
detek . ÿrgalmas zegheenÿeken valo
kenÿerw̋leest : batorssagus Conscienciat
lelkÿ ÿsmeretet : feelelemnel kÿl valo
kÿ mwlast . es mÿndennek wtanna az
erek dÿchóseeghnek eremeet . Amen

{547a}
Zent Morÿcz mart
-irrnak es ew tarssa
ÿnak Innepeeró̗l .
Bodogssagus zent Morÿcz martÿr . olw
astatÿk az reeghÿ zentsseeges thebeus kere
zttÿen Sereghnek . elettók ÿaro feÿedel
emnek lennÿ : kÿknek eeleteket es zen
wedeeseket ÿrtta meg . mÿndden bÿzon
saggal . zent Ewkarius . Lwdwnombelÿ
erssek : kÿknek martÿromsagokat ÿllÿ
es . mÿndden dÿcheerettel tÿztólÿ Anÿa
zent egÿhaaz . ez maÿ napon . Tebeusok
nak kedeeg neweztetnek az okaert . mert
Tebea newó varasbol tamadanak . kÿ va-
gÿon helheztetween paradÿchombol kÿ
folÿo Nÿlus vÿznek parttÿan . es olÿ
nagÿ varas volt reeghen . hogÿ zaaz ka
pwÿa volt . es mÿndden felee eelettel
kazdagssaggal bewseeges . kÿben zent Iacob
apostol predicallot . De mÿkoron wr ffÿw
zÿletetnek wtanna ÿrnanak . keth zaaz
heethwen heet eztendóben / Valanak keth
hatalmas feÿedelmek Romasagban kÿk az
kósseeghnek gongÿaat vÿselÿk vala . Dÿ
oclecianus es maximianus . kÿk mÿeert
poganok . es kegÿetlenek valanak tamad
anak ffeel . hogÿ az kerezttÿensegót el ree
kkencheek . mÿnd ez egheez vÿlagon / Es
eellÿen hÿr mondo leweleket kÿldózeenek el / hogÿ
ha mÿkoron . vala mÿnemew ÿgaz latas
nak keellene lennÿ . kÿnek ÿteeletÿre
eegÿ felól allana mÿnd ez vÿlaag . m
aas felól Romasaag . ÿnkaab kellene az
Romaÿaknak sentenciaÿan meg allanÿ
honnem ez vÿlaag . hol ott mÿndden ÿg
assaag . es bólccheseeg tekeelletesseeggel
vagÿon . Annak wtanna fordoÿtaak
az bezeednek ereÿeet . az zent Morÿcz
vÿteznek kerezttÿen seregheere mondw
an . tÿ azert kÿsded neep . mÿ oka hog̋
ellene rwgodoztok . az Romaÿ decretom
nak . es parancholatnak . tÿ nagÿ keweel-
segteknek mÿatta . Awagÿ azert az h
alhatatlan Isteneknek hÿtÿt vegÿeetek
ffeel es aldozÿatok . Awagÿ ez eegÿ meg
zeghetetlen <senti..> Sentencia . hogÿ m
ÿnd nÿaÿan el keel veznetek -

{547b}
Mÿkoron . Cristusnak hÿw zerelmes zol
gaÿ ez eellÿen kegÿetlen lewel belÿ
Senciaat lattanak hallottanak volna
Semÿ feleletót reea nem teenek De az
kówetóket mÿnd heewan bochataak
hogÿ azt lattak volna az feÿedelmek
nagÿon meg haraghwanak raÿtta . Es
ÿghen hamar mas lewelet ÿranak hogÿ
vala kÿ Romasaghoz tartozo volna . fel
ffegÿwerkózween gÿewlneenek Romaban .
Mert meg akarnaak keresnÿ vala kÿ
Romaÿ hatalmassagnak . ellene rwgodoz
na .: Ez eellÿen hÿr mondo parancholat
el ÿwta Zent Morÿcz hadnag̋nak ees
seregheeben : kÿk a'' mÿ wr istent ÿlletÿ
vala . az ew zent paranchola zerent
meg aggÿak wala wr istennek . hÿw̋
seeges zolgalattat . Amÿ kedeeg chazaart
ÿllethnee chazarnak . keleenek ffel azert
ewk ees onnan az tartomanbol . wgÿ
mÿnt hatt ezeren hatt zazan . hathw
an haton . es meneenek Romaban cha
zaar mellee . mÿnt ÿgaz hadra . hÿtetle
n es enghedetlen poganok ellen . nem ke
rezttÿenek ellen .. Es eellÿen isten nee
pe kózót kedeeg elól ÿaro feÿedelem va
la zent Morÿcz vÿtez . mÿnt eegÿ had
nagÿ / Es zazto tartoÿ valanak .. Cande
dus . In nocencius . Exuperius victor . Con
stancius . ewt ÿeles ffee vÿtezók . Dÿo
clecianus chazaar azert . Maximianost
kÿt tarsswl veett vala mellee . kÿldee
valaztwan Gallia orzagban . es ez nemes
kerezttÿen vÿtezóket . adaa vele : Az ÿdó
ben Romasagban wr papa vala Mar
cellinus . kÿ lelkÿ tanwsag keppen . ÿntee
ez Tebea belÿ vÿtezeket hogÿ ha az zeg
een kerezttÿenek ellen . akarnak tamad
nÿ . ew semÿkeppen ne engheggÿe nek . de
ÿnkaab eremesben gÿózódelmes halalt
zenweggÿenek az zent hÿt mellet Cris
tus Iesusseert : Mÿkoron azert el eretten
ek volna es az nagÿ heegÿeket atal m
enween .. ÿwttanak volna octodorus . hel
-re parancholatot ada kÿ az : feÿedelem
hogÿ egÿetembe mÿnd nÿaÿan aldozna
nak az Balwan Istennek . es az kereztt
ÿenek ellen . mÿnt kÿk Romaÿ tórween
nek ellene ÿarnanak . tanachot tarta-
nanak . Ez zent vÿtezók kedeeg zallott
ak .

{548a}
Vala meg Nÿolcz olaaz meel feldón ew hoz
ÿaÿok eegÿ nemes zeep kÿes mezón kÿ
nek kóz hÿrrel Agawnom newe . Az nag̋
Rodanus vÿzenek felette . le telepódeenek .
Mÿkoron maximianus feÿedelem azt hall
otta . hogÿ nem volnanak az tebbÿ kózót
wtannok kÿlde hogÿ ewk ees aldoznanak .
kÿk azt feleleek hogÿ nem tehetneek azt .
mÿnt kÿk Cristusnak hÿtÿt vallanaak .
ottan . Maximianus nagÿon haragra gÿwla
da es monda .. En orczamra teer az mee
nnÿeÿ bozzwsaag . es velem eegÿetembe
az Romanaÿ zentseeg meg wtaltatÿk . Az-
ert erezÿe meg . az dagalios vÿtez . hogÿ nē
chak en ellenem valo . de meeg az istenek
bozzwsagaat ees . meg allanom . Ottan
azert nagÿ sok zamtalan vÿtezeket kÿl
de ellenek . hogÿ awagÿ aldozanak awag̋
mÿnddennek tÿzedet le vagnaak : Azth
lathwan Cristusnak zerelmes vÿtezÿ . eg̋
maas elót sÿethnek vala az gonoz hoherek
nek eedes nÿakokat le tartanÿ . Ottan
ffel <z> kelween zent zent Morÿcz hadnagÿ
nagÿ ffeel zowal monda . Bÿzon nagÿ
eremem vagÿon tÿ bennetek o en zerelm
es vÿtez tarssÿm . lathwan mert . keezók
vattok : az dÿcheeretes . halarra .. En zerel
mes twggÿatok hogÿ azert halgatam el az
tÿ halaltokat . mert latam az tÿ atÿatokffÿa
ÿnak dÿcheeretes tÿredelmessegóket . es ez
embe ÿwta Cristus wrwnknak . zent peter
hez valo mondasa . peter ted hÿwelÿeeben
te tóró<...>det . mÿeert ÿmaran lattÿok mÿ
atÿankffÿaÿnak meg holt testeket . leelkóket
hÿzzek menÿorzagban lennÿ : kówessók ew
ket mÿ ees azon wton . Ha azert lattatÿk
ÿzennÿek ezt a<d> az feÿedelemnek . Te vÿ
tezÿd vagÿwnk o chazaar . es az Romaÿ ke
sseegh mellet vertók ffeel mÿ fegÿwerwnk
ket : Nÿnchen mÿ nalwnk . Sem arwltatas
Sem feelelem . De Cristusnak hÿtÿt semÿke
ppen el nem haggÿok . Hogÿ az feÿedelem
azt hallotta volna . esmeg kÿ adaa az pa
rancholatot hogÿ meg masodzor . mÿnden
embernek tÿzedeet le vagnaak : mÿkoron
azonkeppen tettenek volna . Exuperius zazto
tarto vÿtez elówe alla es nagÿ zowal
monda : mÿnem en ees azert vettem ffeel
az zaztoot . hogÿ ez eellÿen nemes tÿredel
messeeghnek ellene allÿwnk . hannÿok kÿ
azert kezewkból ez testÿ fegÿwert . es ótóz
ÿewnk lwwlkÿ nemes ÿozagoknak fegÿwe
reeben

{548b}
Es ha lattatÿk felellÿw̋nk ezenkeppen chazar
nak : Te vÿtezÿd vagÿwnk o chazaar . de
hogÿ nÿlwabban zollÿwnk Cristus Iesussnak
zolgaÿnak vallÿok magwnkkat . Teeneked
tartozwnk vÿtezkódessel ewnekÿ kedeeg
artatlansaggal . te tewled vettewnk mwka
nak zolgÿath ew tewle eeletewnknek
kezdetÿt : annak okaert ew erette kezók vag-
ÿwnk mÿndden gÿetrelmet zenwednÿ
es az ew hÿtÿ mellól soha el nem allanÿ
Azt halwan az kegÿetlen feÿedelem . paran-
cholaa . hogÿ mÿnd kewrw̋l venneek ewket
hogÿ senkÿ kózzólók el ne zaladhatna es m
ÿnd le vaghnaak : O kegÿetlenseeghnek keg
ÿetlenseege zerelmes atÿamffÿaÿ . O mÿne
mew lataas lehetót zernÿeb . ha meegh
hallanÿa ees ÿzonÿw : kerewl fogaat
ewket mÿnt az sok dÿhes farkasok az
zegheen̋ artatlan seregh baranokat . le ha
nÿaak mÿndden fegÿweróket . es hagÿaat
mÿnden okokat . ÿgaz ÿteeletóket chak az
meenÿbelÿ kegÿelmes wr istennek es az
on keppen mÿnd le vagaak Cristusnak zol-
gaÿt . pokolbelÿ Sathannak zolgaÿ . azon
ÿdóben mÿkoron wr ffÿw zÿletethnek w
tanna ÿrnanak keth zaaz keth negÿwen
eztendóben . Wr istennek kedeeg akarattÿa
bol nekÿk el zaladanak . es kÿlemb kÿlemb
ferre el fwtanak . Nem hogÿ az zent m
artÿromsagot el vezteneek . De hogÿ Crist
usnak zent hÿtÿt predicallanaak es eegÿ
eb ÿdóben zenwedneenek . kÿk kózzól vala
nak Solutor Auentor Octavius kÿk nan
dor feÿeer waar felee zenwedenek az al-
feldón : Alexander . pergamū varasnaal .
Es Constantinus victor vrsus . <nagyon> nagÿ
sokan . Vÿntinū varasnaal . zenwedeenek
Es mÿkoron . az kegÿetlenek az bÿtangot
oztanaak es ott nagÿ vÿgan lakoznanak .
ÿme tórteenettel eegÿ Iambor ven ember
ÿwta oda . el menwen az wton . hozÿa
ÿok hÿwaak hogÿ velók eegÿetembe lakoz
neek . es kerdee meg . ewket mÿkeppen la
kozhatnanak ollÿan nagÿ eremmel vÿga
saggal . ennee sok vere hwllatas helÿen
mondanak nekÿ hogÿ mÿnd kerezttÿenek
voltanak volna . Ottan nagÿ fohazkodassal
monda az veen ember . O meelʼʼ bodog vol-
tam volna ha akkoron eet leween velók
eegÿetembe zenwettem volna .. Es azth
halwan mÿndden keesedelemnel kÿl ele
vonÿaak es ottan feÿeet veweek zegenn-
ek

{549a}
Annak wtanna ÿdew el mwlwan Maximi
anus midiolanom newó varasban . Dÿo
clecianus kedeeg . Nicomediaban mÿnd eeg̋
napon le teweek az feÿedelemseegót es
az wdwarlaast . hogÿ holtÿg nÿwgodalom
ban gondnaal kÿl eelneenek . Es hagÿaak
az vÿtezkódest az ÿffÿaknak hogÿ ewk
tanwlnanak es zolgalnaak az kósseeghót
kÿknek newók vala . Constancius Maximꝰ
es Balerius harom nemes wr ffÿak . De
mÿkoron meeg ees az gonoz Maximianus
kegÿetlenseegót zerezne . Constancius az ew
ÿppa wtanna erede erette . es ffel Akaztaa
magat mergheeben Maximianus azonkeppen
veegre gonozwl veze el .. peldakat sokakat
olwaswnk ez nemes zentóknek eerdemek
ból lett lennÿ : Vala eegÿ zegheen azzon
ÿallatnak egÿetlen eegÿ ffÿa . es adaa
tanoÿtanÿ azon egÿhaaz belÿeknek hol ott
ez nemes zentóket el temetteek vala . es ÿme
hamar valo napon meg hala . Az ew zÿleÿe
kedeeg naponkeed el sÿrattÿa vala .. Neky
ÿeleneek zent Morÿcz martÿr mondwan
Mÿre syratod ffÿadat eellÿen zentelen ha
mÿ velewnk vagÿon . felele az azzonÿa
llat Bÿzon mÿg eelók soha nem tÿrhe
tom . Monda zent Morÿcz . Ne akarÿad
sÿrathnÿ mÿnt meg holtat . de ha megh a
karod zawaat hallanÿ . ÿewelʼʼ az veternÿe
re es az fraterek kózót az karban megh
hallod eenekleseet .. Es mÿkoron azt tette
volna . koronkeed hallÿa vala az ew ffÿa
zawaat es semÿ banattÿa nem leen tebbee
Vala esmeg Burgundÿaban eegÿ gonoz el
hetetlen keweel eegÿhazÿ feÿedelem . kÿ zent
Morÿcz egÿhazaat maganak akarÿa vala
foglalnÿ hamÿss hatalmassaggal : Mÿkoron
egÿ napon az Misere ment volna . hallaa
az zent ewangeliomot olwasnÿ . vala kÿ
ennen magaat keweelsegeeben ffel magaz
tallÿa meg . alaztatÿk . meg mewetee es
meg karomlaa . Cristusnak mondasaat . hog̋
nem ÿgaz volna . mondwan . mert ha en
az en ellenseegÿmnek magamat meg al
azttam volnek . En nalam ennÿ egÿhazÿ
ÿozaag nem volna .. ÿme choda dologh . a
zonnal menÿból tÿz zalla le es eegÿ eles
tór keppen be meene ew zaÿaban . honnan
az istenÿ karomlaas kÿ zarmazot vala es
azonnal zernÿew halallal hala meg . kÿtw̋l
mÿnket otalmazÿon wr isten az ew zerelm
es zent martÿromÿnak erednek mÿat Am̄ .

{549b}
Zÿz zent Iustina azz
onnak eeleteeró̗l .
Dÿchóseeges zent Iustina azzon Tamada
Anthÿochiabol . es vala . egÿ Balwan isten
nek papÿa : mÿkoron nagÿ aÿoÿtatussaggal
kewannaa az kerezttÿen hÿtót . nem meer va
la . az zent egÿhazhoz mennÿ . hanem chak
az haaz ablakan halgattÿa vala az zent
ewangeliomot : es veegre meg ees kereztólkó
deek . Mÿkoron azt az ew azzon annÿa meg
twtta volna . eeÿel agÿas hazaban ÿelente
meg ew wranak . Almokban nekÿk ÿele
neek Cristus Iesus nagÿ sok zent Angÿalok
kal mondwan . ÿewetek en hozÿaam es
nektók adom meennÿeknek orzagaat : ffel
ebredween . az ennen leanÿokkal meg kerez-
tólteteek magokat . Vala az ÿdóben eegÿ
C<.>iprianus newó mester . kÿ germekseege
tewl foghwa . erdeghÿ twdomanban tan
wlt vala . Es az ew zÿleÿ meeg heet ez
tendós koraban erdeghnek aÿanlottaak
vala .: zÿz zent Iustina azzon wtan kedeeg
ÿghen ÿaar vala . ha mÿkeppen hazassa-
gwl hozÿaa vehetnee . De mÿkoron hozÿaa
nem ÿwthatna . erdeg tanachara fogaa ma
gaat hogÿ annak atala zerelmeere ÿwthat
na .. Monda ewnekÿ az gonoz zellet : veed
ffeel ÿmez kenetót es hÿmcz el az haaz
kewrw̋l . es mÿkoron en oda menendók
az ew zÿweet te zerelmedre gheerÿeztóm
Azon eeÿel azert . kezdee az pokolbelÿ zellet
az zent zÿznek zÿweet haborgathnÿ : kÿt
mÿkoron zÿz zent Iustina ezeeben vett vol
na . ottan . zent kereztnek ÿegÿeewel meg
eressóÿtee ennen testeet es . leelkeet Cristus
nak aÿanlaa . Es azt lathwan az gonoz
zellet meg rettene es C<r>ipprianushoz
yewe . kÿnek monda . mÿre ÿewz tee ma
gad . es nem hoztad en hozÿam az zÿzet
felele az gonoz zellet . Nÿnchen okanaal
kÿl . mert lateek ew raÿtta oly ÿegót hog̋
ottan meg reetteneek es mÿndden hatalm
am . el . olwada .. Ottan azert el ÿzee elóle
es mast hatalmasbat hÿwa . kÿ monda
ewnekÿ hallottam te ÿo zandekodat es
meg twttam az zÿznek ees hatalmat de
en maÿdan bel tellÿeseÿtóm az te akara
todat . es az te zerelmedre gheerÿeztóm
az ew zÿweet : Mÿkoron azeert gÿarlo-
sagus

{550a}
Kÿzleletót vetót volna ew Zÿweeben . Ott
an zent kereztót vete magara Es Cristusn
ak aÿanlaa magaat : es az gonoz zellet
zeeg̋enseegben maradwan el tawozeek on
nan .. es C<r>ipprianushoz ÿewe . kÿnek mo
nda . hol vagÿon az zÿz kÿeert kÿldóttelek
vala . felele . azt vallom hogÿ meg gÿez
tettem es ÿng̋en nem meróm mondanÿa
ees mÿnt ÿarttam . Mert olÿ ÿeǵot lateek
raÿtta hogÿ mÿnden erómet el vezteem
C<r>ipprianus azt es el ÿzee elóle . Es ennen
Magaat . az Sathan feÿedelmet hÿwaa
es monda ewnekÿ . Mÿnemew halowan
erótók vagÿon hogÿ eegÿ leant meg nem
haÿthattok . Monda az Sathan ÿmaran
meg ÿsmeród mÿmodon gÿettróm en ew
tet . kÿlemb kÿlemb keeppen es eeffelÿ koron
hozÿaad hozom . Az pokolbelÿ Sathan az
ert valtoztataa magaat eegÿ zÿz leannak
keppeeben . es zent Iustina azzonhoz ÿeween
monda . ÿme azert ÿewttem hozÿaad hogÿ
te veled eegÿetembe zÿzesseegót akarok
tartanÿ . De maga keerlek mongÿad megh
mÿnemew eerdemewnk leezen . eerette .
Felele zÿz zent iustina mondwan . Bÿzon
az hogÿ az eerdem nagÿ . De az . kesalkodas
kÿsded .. Monda az gonoz Sathan . haat
mÿeert parancholta wr isten . teneezzetók
es sokaswllÿatok es tólcheetók be ez feldet .
Feelek azert ÿo tarssom . hogÿ ha az zÿze
sseegben meg maradandwnk . az istennek
mondasaat heeÿaban veezÿek . es mÿkeent
enghedetlenek es meg wtalook eróss ÿ
teelethnek terheeben esewnk .. es honnan
eerdemót varnank . onnan nagÿ gÿettre
lemben esewnk : Ez eellÿen bezeed kózbe
zÿweet gÿoÿttÿa vala gonoz kewansa-
gokkal . wgÿ hogÿ ÿmaran reea Kezdene
haÿolnÿ es mÿkoron feel kólt volna hog̋
el meennÿen vele . reea tekeente kezdee
zÿneet zemelÿeet neeznÿ . az fórtelmes
zÿz leeleknek . es magaban terween . zent
kereztót magara . es arczwl pókee az go
g noz zelletót es mÿnt az laagÿ Cera ottan
el olwada es mÿndden keseertetból kÿ
zabadwla .. Annak wtanna az pokolbelÿ Sathan .
egÿ zeep ÿffÿw keppeeben . valtotataa en
nen magaat . es mÿkoron zent Iustina a
zzon agÿaban fekewneek . be meene hozÿ
aa . es gonozwl akaraa ÿllethnÿ : De zent
kerezthnek ÿegÿeet vethween ew reea
ottan mÿnt az vÿoz hamar el olwada .

{550b}
Annak wtanna Wr istennek enghedelmee
ból fee faÿdalmat vete zent Iustina azzon
ra .. es nagÿ Barom degh halalt mÿnd
egheez Antiochÿanak tartomanÿaban
Es az erdhenges mesterek atal ÿewendót
mondat vala hogÿ kÿlemben megh
nem zenneek . hanem ha zÿz leean Iustina
hazassagra menne : Annak okaert mÿnd
az egheez varass kezereÿteteek ÿewnÿ
zent Iustina zÿleÿnek hazahoz . kerween
hogÿ adnaak hazassagra es zabadwlaa
meg az varass . vezedelemtewl . De mÿko
ron zent Iustina semÿkeppen nem enghed
ne .. Az neepek kedeeg halallal fenÿeghet
neek .. zÿz zent Iustina azzon ÿmachagra
vetee ennen magaat . es az degh halal .
ottan meg alla .. O zerelmes atÿamffÿaÿ
lassaatok hallÿatok . pokolbelÿ fertelmes lee
leknek alnoksaguss chalard bólcchesegeet
Mÿkoron latta volna hogÿ zÿz zent Iustina
ellen semÿt nem haznalna . Mas wtat
valazta . es valtoztataa magaat zenth
Iustina azzonnak zemelÿeeben es meene
C<r>ipprianoshoz mondwan . ÿme el ÿewttem
mÿt akarz . Cÿpprianos lathwan . Iustina
azzont zemeel zerent monda . ÿol tótted
O zeepseegew azzon .. Mÿnt az gonoz Sathan
hallotta volna Cipprianus zaÿa atal zent
Iustina azzonnak neweet ottan meg rettene
es el olwada mÿnt az meg lagÿwlt cera .
Azt lathwan Cipprianus hogÿ meg chwffol
tatot volna . nagÿobban ffeel gheerÿede
zent Iustina azzonak zerelmeere . gÿakor
taa meegÿen vala hazanak aÿtoÿa ele
ÿben . kÿlemb kÿlemb Allatnak kepeeben
de mÿndenzer meg chalatkozÿk vala .
Veegre lathwan Az pokolbelÿ fertelmes
Sathan . hogÿ zÿz zent Iustina azzontwl
meg gÿóztetót volna . Cÿpprianushoz meene
es monda . Nem twdok mÿt tennÿ . Monda
Cipprianus . O nÿawaÿas mÿchoda hatalma
tok vagÿon . hogÿ az eegÿ leannak nem
arthattok . de vÿzon ellen . eellÿen ÿghen
el . hatalmazot tÿ raÿtatok ? Mond megh
ennekem . honnan vagÿon ewnekÿ eellÿen
nagÿ hatalma . felele az Sathan . ha azt
fogadod hÿtedre hogÿ en tewlem el nem
zakatz . megh ÿelentóm teenekod az ew nag̋
gÿózódelmes hatalmaat . Monda Cipprianus

{551a}
Kÿre eskewggÿem Felele az Sathan .. Az
en nagÿ hatalmassaghÿmra . hogy soha en
tewlem el nem zakatz .. Cipprianus ottan
meg eskeweek ewnekÿ . Ottan azeert az
gonoz Sathan nagÿ batorsaggal . meg ÿe
lentee ewnekÿ mondwan : Az leanzo
Cristusban hÿzón es mÿnt az kerezthnek
ÿegÿeet vetee ew reeaÿa ottan mÿndden
eróm hatalmam semÿe leen . Monda
Cipprianus . Azert az meg fezewlt Cristus
nagÿob tenaladnaal . felele az Sathan . w
gÿ wagÿon hogÿ mÿndeneel nagÿob . es
mÿnd mÿnket . mÿnd azokat kÿket mÿ m
egh chalhatwnk . erek tyzre vetÿ . Monda
Cipprianus . haat en ees az meg fezw̋lt
nek barattÿa leezek . hogÿ az erek keen
ra ne essem . felele az Sathan . Megh
eskewttel ennekem . az en sereghemnek
hatalmara . hogÿ en tewlem en nem ta
wozol . Monda ewnekÿ Cipprianuss . Tee
neked . es mÿnd az te fÿstólgó hatalmÿd
nak : es erdegh sereghÿdnek ellene mon
dok meg wtalwan .. Es az eelo zent
kereztel ÿegzem meg en magamat . Azt
halwan az Sathan ottan el tawozeek
ew tewle . Cipprianus kedeeg meene az
pÿspekhez . es mÿnt latta volna az Iam
bor aloÿthwan hogÿ gonoz veegre ment
leegÿen ew hozÿaa . monda . Elegóggÿel
meg Cipprianus azokkal kÿk kyw̋l va
nnak : mert semÿt nem haznalhatz
anÿa zent egÿhaaz ellen .. twggÿad hog̋
gÿezhetetlen az meg fezw̋lt Cristusnak e
reÿe hatalma .. felele Cipprianus . Bÿzo
nÿos vagÿok benne . Es meg bezeelwen
mÿnt ÿart volna . keeree hogÿ megh
kereztólnee kÿ annak wtanna . mÿnd
twdomanÿaban mÿnd ÿo Iambor eelete
ben el hatalmazwan . Az Iambor pÿspek
halala wtan teweek ewtet pÿspekkee
Es bÿrwan ÿmaran zÿz zent Iustina
azzonnal . Calastromot rakatathwan n
agÿ sok zÿzeknek tewee feÿedelmee
Zent Cipprianuss pÿspek kedeeg . gÿakortaa
leweleket ÿr vala . az zent martÿrom
oknak hogÿ eróssek lenneenek Cristus
nak zerelmeeben . es veeghÿg vÿaskod
nanak . Vala kedeeg az tartomanba
eegÿ maga bÿro hatalmas Ispan . kÿ m
ÿko<.>ron hallotta volna Cipprianos pÿs
peknek es zÿz zent Iustina azzonnak
hÿróket . ewket eleÿben vÿtetee es . ha

{551b}
Az balwan isteneknek akarnanak aldoz
nÿ meg kerdee . kÿk mÿkoron feleltenek
volna hogÿ Cristustwl nem akarnanak
el zakadnÿ . vettetee ewket eegÿ : vÿaz
zal es keenkewel . egÿeleÿtót forro kaad
feródóben . de ewnekÿk semÿt arta hanem
ÿnkaab gÿenÿerkódnek vala benne M
onda ottan Az Balwan isten papÿa az
feÿedelemnek . Engheggÿed hogÿ en ban
nÿam az feredówel es maÿdan megh
gÿózóm az ew hatalmokat . Mÿkoron
azert kózel allot volna hozÿaÿok monda .
Nagÿ vagÿ te O hercules isten . Es istenekn
ek attÿa O iupiter . hogÿ az hewsagus be
zeedót mondotta volna . ÿme azonnal zÿk
ra zeen zarmazeek kÿ az feredew alol
es azonnal meg emeztee . hogÿ azok kÿk
ott alnak vala neezween . hÿveet sem
lathataak howa leen el . Azt lathwan
meg haragweek raÿtta az feÿedelem es
ottan kÿ vonÿataa ewket az feredóból
es halalnak sentenciaÿaat adaa ew reea
ÿok hogÿ nÿakokat vagdalnaak es zent
testókket az eebeknek . hannaak : De ÿme
mÿkoron eegÿ egheez heten el temetetlen
lettenek volna . semÿ ellenzó allat nem
banthataa .. mert az wr istennek zent ang
ÿalÿ meg órÿzeek . Es eeppen Romaban
vÿveek . mastan kedeeg placenciaban nÿw
goznak wr istenben . kÿlemb kÿlemb sok
choda teetellel . zenwedeenek kedeeg azon
ÿdóben mÿkoron wr ffÿw zÿletethnek w
tanna ÿranak keth zaaz . kethnegywen
eztendóben Dÿoclecianus kegÿetlen cha
zaarnak bÿrosaga alat : keerÿek azert
es nemes zent martÿrokat hogÿ az ew
zentsseeges erdemeknek mÿatta nÿerÿe
nek batorsagot ez zent hÿtben : es otal
mat erdhegÿ chalardsagnak ellene es
malaztban valo kÿ mwlast mÿ hala
lwnknak ÿdeÿn . Amen .
Dÿchewseeges zent
Myhal Archangÿ
alnak Innepeeró̗l
Ez maÿ zent meltosagus ynnepnek Episto
laÿaat ÿrtta meg zent Ianus ewangelista
pathmos zÿghetben latasarol valo kenÿnek

{552a}
Elsew Capitulomaban kÿben kÿ ÿelentetÿk
mÿkeppen az teremtew kegÿelmes wr isten
kÿlemb kÿlemb tÿtkokat ÿelent megh ez
vÿla<.>gon valo hÿw zolgaÿnak . az meenn
ÿeÿ zent angÿaloknak mÿatta . Es mÿkepp
en dÿchóseeges zent Ianosnak ees kÿt Cri
stus Iesus kÿwaltkeppen zeret vala . ez maÿ
zent epistola belÿ latasok angÿal mÿat ÿe
lenteteenek megh . kÿról ennen maga bÿ
zonsagot teezen mondwan .-
Epistola .
MEgh ÿelentótte wr is
ten kÿknek hamar
be kellÿen tellÿesed
nÿ zolwan ew ang
ÿala atal ew zolga
yanak ianosnak kÿ bÿzonsagot
tett istennek ÿgheÿeeról . es vallast
Iesus Cristusrol kÿket mÿnd latot
Bodog az kÿ olwassa es kÿ hallÿa
ez proffetalasnak bezedeet . es tarttÿa
azokat kÿk ewbenne ÿrwan van
nak .. Mert az ÿdew kózel vagÿon
Ianos mongÿa . Heet egÿhazakn
ak kÿk vannak Asÿaban : Malazt
tÿnektek es bekeseeg attwl . kÿ va-
gÿon . es vala es ÿewendew . Es az
heet leelkóktewl kÿk az ew zekÿ elót
vannak . Es az iesustwl Cristustwl
kÿ hÿw̋seeges tano . elsew zÿlót hala
ndok kózót . es ez fóldÿ kÿraloknak
feÿedelme . kÿ zeretót mÿnket es m
eg mosot <.> mÿ bÿneÿnkból az ew
zent vereeben .-
Ez maÿ zent ewangeliomot ÿrtaak megh
az zent ewangelistaak .. zent Mathe kenÿwe
nek tÿzen nÿolczad rezeeben .. zent Mark
kÿlenczed rezeeben . zent Lucach ees kÿlenczed
reezeeben . Es leen eredetÿ az ÿdóben mÿko
ron wr ffÿw zÿletethnek wtanna ÿarwlna
nak harmÿncz keth eztendóre . Meel zenth
ewangeliomnak elótte emlekózween zent
mathe . elótte valo Capitulomban . wgÿ
mond Az ÿdóben ÿarwlanak zent peter
apostolhoz kÿk az adoot awagÿ feld vamot

{552b}
Zeedÿk vala mondwan . Az tÿ mestertek ez ezten
dóben nem fÿzette meg . az adot : mōda
wgÿ vagÿon . Es mÿkoron peter bel meent
volna az hazban Iesus wrwnkhoz . Eleÿben
kele az eedes Idwózeÿtew es monda Sÿmon
Mÿ lattatÿk teeneked . Ez vÿlaghÿ kÿralʼʼok
kÿkón veeznek adoot . Az ffÿakon ee awag̋
az ÿdeghenekón . felele Sÿmon az ydeghene
kón . monda Iesus haat zabadosok az ffÿak
De hogÿ ne tantoroÿchok meg ewket : meen
el az tenghór mellee te horgoddal es ameel
halat elezer fogz . nÿssad ffeel zaÿaat es
a''meel chomoot talalz zaÿaban . ad en eere
ttem es te eeretted . az ado zeedeknek . ÿm
aran ezen nÿomba kówetkózÿk ez maÿ
zent ewangeliom .-
Ewangeliom .
AZ ÿdóben Iarwlanak
az tanoÿthwanÿok
Iesushoz mondwan
kÿt aloÿtaz nagÿob
leegÿen meennÿek
nek orzagaban ? Es
elówe hÿwan iesus egÿ kÿsdedót
meg allataa kóztók es monda . Bÿ
zon mondom tÿnektek : hanem ha
meg terendótók es ollÿannaa leez
tek mÿnt az kÿsdedók nem mentók
be meennÿeknek orzagaban . Vala
kÿ azert meg alazangÿa ennen
magaat mÿnt ez kÿsded : ez nagÿ
ob meennÿeknek orzagaban . Es kÿ
bel fogadand eellÿen egÿ kÿsdedót
en newembe . enghem fogad be . Vala
kÿ kedeeg meg tantoroytand eeggÿet
eellÿen kÿsdedók kózzól kÿk en benn
em hÿznek alkolmas ewnekÿ hogÿ
egÿ nagÿ malom kówet fÿggezzenek
ew n̋akara . es az tengher fenekeere
mereÿtesseek : ÿaÿ ez meg tantoroÿ
too vÿlaghnak . De maga zÿkseegh
hogÿ ÿewÿenek tantorodasok . ÿaÿ
kedeeg az olÿ embernek kÿ mÿat az
tantorodas leezen : ha azert az te kezed
awagÿ labad meg tantoroÿt teeged

{553a}
Vagd el ewtet es vesd el tewled . ÿob tee
neked az erek eelettre menned betegón
awagÿ Santan . honnem ket kezzel la
bbal vettethnÿ az erek tÿzre . Es ha az te
zemed meg tantoroÿt teegódet : vaÿd kÿ
ewtet . es vesd el tewled . ÿob teeneked .
egÿ zemmel az erek eelettre be menned
honnem ket zemmel vettethnÿ az erek
tÿzre Lassaatok azert hogÿ ne wtallÿa
tok meg eeggÿet ees ez kÿsdedógben
Mert azt mondom tÿnektek . hogÿ az
ew angÿalÿ koronkeed lattÿaak en a
tÿamnak zÿneet . kÿ meenÿben vag̋on
Wr Iesusban Cristusban zerelmes atÿam An
ÿam zÿletteÿ es eedes atÿamffÿaÿ . megh hal
lok az zent ewangeliomnak magÿarsagaat
kÿben sok keppen valo Idwesseeges tanwsago
kat erteenk az meennÿeÿ feelsseeges ÿgassa
ghnak zaÿabol zarmazot zent ÿgheekben
thwdnÿa ÿllÿk . meel vezedelmes ez vÿ
laghÿ alhatatlan eelet : Annak wtanna
mÿkeppen keel magwnkkat meg otalmazn
wnk ew tewle . Veegre az seeghedseegót
ees kÿ ÿelenthween . kÿnek mÿatta lehe
ssen . mert mÿ magwnk . eztelenek eróte
lenek . es eeleegtelenek vagÿwnk reea .
Annak okaert melleenk adwan az zent
Angÿalokat . nem chak mÿ zÿleteesewnk
nek horaÿatwl foghwa .. De mÿnden . na
pon . horaban . es ÿdóben . kÿk mÿnketh
otalmazÿanak tanohanak ÿgazgassanak
es mÿndden zÿkseegewnkben velw̋nk le
gÿenek : kÿben nÿlwan kÿ ÿelentetÿk az
kegÿelmes wr istennek hozÿank valo n
agÿ zerelmes es ÿrgalmas volta . hogÿ ÿ
me meeg az bodog zent angÿalokat ees
mÿ zolgalatwnkra vetótte . kÿeert nagÿ
halaa adassal tartozwnk . mÿnd az wr
istennek . mÿnd az zent Angÿaloknak . mert
bÿzonÿawal ha az ew seghedelmók nem
volna . Sem ÿoot nem tehetneenk . sem go
noztwl magwnkat meg nem ohatnook .
Sem pokolbelÿ erdegnek chalard mestersee
geet . el nem tawoztathatnook . Sem az
erek Idwesseegre nem mehetneenk . mÿnt
meeg ÿobban meg hallÿok : Annak oka
ert meeltan zolgallÿa anÿazent egÿhaaz
Ez maÿ zent ÿnnepót eellÿen nagÿ tÿztóle
tes meltossaggal . hogÿ mÿndenestewl fog
wa .

{553b}
Ne lenneenk halalatlanok es el feletkóztek
az ew hozÿank valo zorgalmas zolga<...>la
ttÿokrol : Wr istennek azert malazttÿabol
ez maÿ dragalatus zent ÿnnepnek melto
sagara . harom leelkÿ tanwsagwnk lezen
mÿ Idwesseegewnk mellee .
Elsew tanwsagwnk leezen mÿ ok
aerth kel zolgalnÿ ez maÿ zent Innepót do
ctorok sok okaat vetÿk .. Elssew . sokassaagh
nak okaert . kÿról wgÿ mond zent thamas
doctor . elówe hozwan zent daniel proffeta
nak latasaat . Daniel vij . Ezerzer valo ez
eren . zolgalnak vala ewnekÿ . erthween
az wr istennek . Es tÿz ezerzer valo zaaz
ezeren . wdwarnak vala ewnekÿ : Wgÿ
mond azert zent Tamas mÿnem . hogÿ chak
ennÿen volnanak .. De soha ember zamaat
nem vethetÿ . kÿknek chak az wr isten tw
ggÿa zamokat kÿ teremtótte . O zerelmes atÿam
ffÿaÿ kÿ lehet nagÿob zent mÿnt az zent angÿalok
kÿk azon zentseegben teremtettenek . kÿból soha
el sem estenek . honnan soha kÿ sem ÿewhet
nek : mert vala howa meennek wr istennek
parancholattÿa zerent meeg ees velók va
gÿok mÿnden zentsseegók dÿchóseegók . zent
dÿenes doctornak . es zent Gergel doctornak
mondasok zerent . Ha azert eegÿ ez vÿlag
rol tamadot zenthnek ellÿen nagÿ tÿztósseeg
gel ÿllÿ tÿztólÿ . feldón valo Adam ffÿa . Oh
menneewel ÿnkab ÿllÿk . tÿztólnÿ ennÿ zam
talan sok zent dÿchóseegben eeló lakozoo an
gÿaloknak ÿnnepóket kÿk koronkeed Az aldot
zent harom wr istennek zeep tÿkórós zent
zÿneet lattÿaak . es ew feelseegenek zenetlen
wdwarnak : ha kÿ kedeeg ewket tÿztólÿ zol
gallÿa . lehetetlen annak el veznÿ erekkee
kÿnek annÿ zamtalan esedózóÿe . vagÿon
Masod okaert keel ÿllenÿ tÿztólnÿ . ez maÿ
zent napot . hasonlatus tÿztólethnek okaert .
mert zent Gergel doctornak mondasa zerent
Az meennÿeÿ . zent angÿalok erw̋lnek vÿ
gadnak . a'' mÿ ÿo eeletewnket lathwan .
mert ottan twggÿaak hogÿ az ew tarssassa
gokban leezw̋nk zamlaltathwan : Haat mÿ
nekewnk ees wgÿ keel . hogÿ az ew tÿztós
seegókón erw̋llÿw̋nk . es nagÿ vÿdamsaggal
zolgallÿok az . ew zent ÿnnepóket . Harmad
okaert . mert mÿnekewnk wr istentewl val
aztot hÿwseeges otalmazoÿnk es zolgaloÿnk
kÿról wgÿ mond aranzaÿw zent Ianus . Oh
meel nagÿ tÿztóletes meltosaag . Adamffÿa
nak . kÿnek zolgalattÿara wgÿan folÿamnak

{554a}
Mÿnt ÿo baratus Atÿaffÿw . ew attÿaffÿanak
zÿksegheere kÿról zent Ianos wgÿ mond Apok
xix mÿkoron az zent Angÿalt ÿmadnÿ akar
naa . monda . lassad hogÿ ne teegÿed . mert
teeneked es te atÿaffÿaÿnak zolga tarssa va
gÿon : kÿnek meltosagus voltan mÿnekewnk
mondhatatlan nagÿ erewmewnknek keel le
nnÿe . Otalmaznak azert mÿnket mÿ eele
tewnkben . halalwnknak ÿdeÿn es wtāna
Ez vÿlaghÿ eeletben harom rend belÿ em
bereknek zolgalnak . thwdnÿa ÿllÿk . peni
tenciatartoknak . bÿneseknek : ÿoban gÿoropodok
nak . es teekeelletes eeletben valoknak .
Elezer bÿneseknek . hogÿ ÿdó elót pokolbelÿ
erdegh ewket meg ne ólhesse es karhozattra
ne vÿesse kÿról wgÿ mond aranzaÿw
zent Ianus . ha az ÿo angÿalok vala menee
re el tawoznanak az zegheen bÿnestewl
Senkÿ az gonoz leelkóknek vezedelmóket el
nem tawoztathatna : mert Zent peter apostol
mondasa zerent . j . pe . v . Az pokolbelÿ ell
enseeg koronkeed eeÿel nappal kórw̋lw̋nk
forogh . azon olalkodwan ha mÿkeppen ban
tast tehetne . De zent Bernald doctornak m
ondasa zerent . Az zent Angÿal ees wtannw
nk ÿaar órÿzween wr isten teremte lelkót
Masodzor . penitencia tartoknak : tanoÿthwan
es ÿora kÿzlelween ewket : naprol napra
ÿo wttra ÿgazgathwan : es Idwesseeges gon
dolatokat hozwan ew zÿweeben .. tóredelme
sseegót banatot keserw̋seegót ew bÿneÿról
feelelmet az erek keenról . vÿdamsagot
az erek dÿchóseegról . mÿnd eellÿen ÿo ta
nachokkal eeltetÿ ewtet . mÿn<.>t az ÿo Iam
bor mester ew tanoÿthwanÿaat : Annak
okaert koronkeed tÿztósseegót keel tennÿ az
órÿzó angÿalnak / Harmadzor az zent an-
gÿalok zolgalnak . lelkÿ ÿozagban ÿmaran
gÿoropodokat ÿnthween es tanoÿthwanoÿ
thwan ewket . es zÿwóket leelkóket reezzó
ghetween . zenetlen valo ÿmachagra ala
mÿsnalkodasra . beÿttre vÿgÿazasra . kerÿ
mwkara : kÿk mÿnd wr istennek newe dÿ
cheeretÿre vannak : es embernek zentssegee
re kÿkben koronkeed ÿelen vagÿon wr
isten malazttÿanak eedesseeghe es az zent
angÿalnak gÿorssasaga . felette ÿo zokasbol
vagÿon azeert zent Gÿlbertus pÿspeknek
mondasa zerent hogÿ mÿkoron . ember ree
ggel hollal ffeel kel agÿaabol . vala mÿt
az nap tehendó . mÿnd wr istennek aÿan
lÿa . Es esthwe mÿkoron nÿwgodnÿ me
nne meg hannÿa vessee . mÿnd teetemee
nÿeet . mÿnd gondolattÿaat . es ha mÿ
gonozt talaal ew kóztte tóredelmesseegót

{554b}
Teegÿen rola .. es mÿkoron ÿdeÿ leezen m
eg gÿonnÿa . ha kedeeg semÿ gonozt nem
talaal . halaat aggÿon raÿtta . es towabb
aa . az ÿo zandeekban meg maraggÿon
Ez eellÿen dolgaÿt embernek az zent
Angÿal ffel . vÿzÿ es nagÿ eremmel bel
ÿelentÿ wr istennek eleÿben : kÿeerth
mÿnt az zent angÿal eerdemet nÿer /
mÿnd az olÿ ember . nagÿob malaztot
leel .. ezt mongÿa zent Ieronīꝰ doctor .
Neegÿedzer Az zent angÿalok zolgal-
nak . Az tekeelletes neepeknek : bÿztat
wan es eróssóÿthween ewket hogÿ
eróssek leegÿenek az zent eeletben . es
veeghÿg meg maraggÿanak az zentsseeges
mÿwelkódetben : kÿról sok peldakat olw
aswnk az reeghÿ zent atÿaknak eeletek
ben . Ewtódzór zorgalmasok mÿ hozÿank
az zent Angÿalok mÿ halalwnknak ÿdeÿn
bÿztatwan az zent hÿtben . es remeenseeg-
ben : es pokolbelÿ erdeghnek seregheet onn
an el ÿzween . kÿról zent dauid wgÿ m
ond az Soltaar kenÿnek psᵒ xxxiij
El bochattÿa wr isten ew angÿalaat az ew
tet feeló zolgaÿanak melleeÿe . es meg za
badoÿttÿa ewtet : O meennÿen vezneenek el :
az gonoz ellenseeghnek chalardsaga mÿat
ew halaloknak ÿdeÿn . ha . wr istennek
zent Angÿala . akkoron ÿelen nem volna .
Mert zent Bernald doctornak mondasa zerent
mÿnd eelteeben es nÿnczen embernek na
gÿob kesalkodasa . az agh ellenseeghel . mÿnt
halala koron . mert ha akkoron nÿeren . haat
erekkee nÿeer . ha kedeeg veztend haat soha
ffeel nem tamad towabbaa . Hatodzor ha
lalanak wtanna . mert ha ember malazt
ban mwlandÿk kÿwe ez vÿlagbol haat
ha menÿorzagot eerdemlÿ az zent Angÿ
al oda vÿzÿ . az bodog leelkót . <.> ha kedeeg
pwrgatoriomba . Awagÿ vala meel hÿhe
delemnek helÿeere ott ees vele vagÿon
az zent Angÿal es mÿnd addeglan zolgal
ewnekÿ mÿgh nem wr istennek megh
zerzót ÿgassagus ÿteeletÿ bel tellÿesódÿk
ÿme azert zerelmes atÿamffÿaÿ hallÿok
az zent ÿrasbol . es erttÿek zent doctorok
nak mondasokbol . meel nagÿ rokon kózel
seegw̋nk vagÿon mÿnekewnk az meenn
ÿeÿ zent Angÿalokkal .. Azert zent Beda
doctornak mondasa zerent . mÿ ees felette
nagÿ tÿztóletósseeggel : zolgalattal . es ha
laa adassal tartozwnk ewnekÿk erette /

{555a}
Masod tanwsagwnk leezen . mÿ
okaert tÿztóltetÿk dÿchóseeges zent Mÿhal
archangÿal Anÿa zent eegÿhazban mÿnd
az teeb meennÿeÿ zent angÿaloknak fele
tte kÿwalt keeppen : Mert ennek ellene va
lo ÿras es byzonsaag tamadhat . mondwan
vala ky nagÿob tÿztósseegben ÿllendó . es m
eeltob zemeel . nagÿobban keel tÿztólnÿ
Towabbaa . kÿ nagÿob eerdemesb es kÿtw̋l
teeb ÿo es haznalatossaag zarmazÿk ÿllÿk
hogÿ nagÿobban tÿztóltesseeg . De meennÿek
nek orzagaban nagÿob zemeelÿek vannak
tÿztóletósbek eerdemesbek . feellÿeb valok
sokkal honnem zent Mÿhaal .. es ÿme az-
okrol nÿnchen ollÿan dÿcheeretes emlekózet
mÿnt zent mÿharrol : Doctoroknak mon
dasokat . egÿbe gÿóÿthween . Reea felelhet<.>
ewnk . enghedween nekÿ hogÿ bator wg̋
leegÿen De maga . mÿnd azoknak felette
tÿztóltetÿk zent Mihaal .. nÿolcz ÿeles tÿztó
sseeghnek okaert . Elezer mert ew anÿa zēt
egÿhaznak feÿedelme : doctoroknak monda
sok zerent . Daniel x . hol ott wgÿ olwasta
tÿk hogÿ wr isten zerzette vala . zent Mi
halt . Az Sÿdo neepnek feÿedelmeewe . De
mÿkoron el tawozanak wr istentewl ÿm
aran adatot . Cristus Iesus egÿhazanak
elette ÿaro feÿedelmewee . dequo Aureo .
li . ij . conpend . wgÿ mond ez zent doctor . rola .
ÿmaran zent Mÿhalnak adatot . paradÿ
chomnak az az . kerezttÿen anÿazent egÿhaz
nak prepostsaga .. kÿ annak elette az Izrael
Sÿnagogayoknak vala . feÿedelme . Annak
okaert tÿzen anÿazent egÿhaaz eellÿen ÿeles
tÿztósseegót ewnekÿ mÿnt feÿedelmeenek
Masod oka ew tÿztóletÿnek . mert sok keppen
seghedelmet teezen az valaztottaknak : <kÿról>
Elezer . meennÿeknek orzagaban . kÿról zent
Ianos wgÿ ÿr Apok xij . leen nagÿ ÿtkóz
et menÿorzagban . Mihaal archangÿal . es
ew hozÿaa tartozo angÿalok . vÿaskodnak vala .
az Sarkannÿal az az . luciperrel es ew hozÿaa
tartozokkal .. Masod seghedelme . Egiptomban
leen . mÿkoron az Izrael ffÿaÿ kÿ ÿewónek
honnan . Harmad leen : Babilloniaÿ fogsag
ban . Neegÿed mastan vagÿon . Anÿa zent
eegÿhaaz ffÿaÿ mellet . Ewtód leezen An
ticristus ellen . kÿ hÿzem hamar el ÿewen
dó . ew leezen azert kÿ az vezedelemnek ffÿ
aat es meg ólÿ : es meg zabadoÿttÿa ez
vÿlagot mÿndden keseertetból Annak okaert

{555b}
Meltan tÿztólÿ ewtet Anÿazent egÿhaaz .
Harmad oka tÿztóletÿnek . mert ew tÿztÿ az
hogÿ mÿkoron ez vÿlaghÿ emberek kÿ mwl
nak . mÿnddennek meg meerÿ . ÿo es gonoz tee
temenÿeet . az istenÿ ÿgassaghnak meertekeben .
Az ÿokat vÿzÿ istennek eleÿben . felbe valo
kat pwrgatoriomba .. meg heewltakat az erek
tÿzre kÿnek kezdetÿ akkoron vagÿon De vee
ghe soha nÿnchen : Neegÿed oka . hogÿ mÿ
nden lelkót ew veezen kÿ testeeból hala
lanak ÿdeÿn . Ewtód : hogÿ . az bodogh lee
lók ew mÿatta vÿtetÿk meennÿeknek zent
orzagara .. es be ÿktatÿk az zÿz anÿa ma
rianak zÿne eleÿben . Es az eedes zÿle vÿzÿ
be ew zent ffÿanak zekÿ eleÿben . Es onn
an zent haromsaghnak eleÿben : hol ot meg
aldatÿk es meg eerdemeztetÿk es . eerde
me zerent valo karban allattÿaak . Hatod
hogÿ ew leezen az hallottakat ffel serkentÿ
feldnek mohabol . az wtolso ÿteeletnek ÿ
deÿn zent paal apostolnak mondasa zerent
j thessa . iiij . Et Rik super iiij . Heted . mert
zent Mihaal leezen Cristus Iesusnak mÿ
koron ÿew ez vylagot meg ÿteelnÿ zazto
tartoÿa . mÿnddennek elette hozwan az
aldot zent kereztffaat Iosaphatnak wólgeere
es az teeb angÿalok az teeb keennak ÿegÿt
thwdnÿa ÿllÿk . ostort vezzót vas lanczot
Czwczaat vas zeegeket . az zent Coronaat .
Nÿolchad . mert az istenÿ ÿgaz sentencia
nak ereÿt ew zolgaltattÿa kÿ .: Adwan
az karhozandokat . lucipernek es ew angÿa
lÿnak hatalmassagokban : es le verÿ az
erek tÿzre . es be rekeztÿ ewket pokolnak
erek bÿdes dohos temleczeeben : O zerelm
es attÿamffÿaÿ ha meg gondolnaak hal
ando emberek es lelky zómók elót hor
doznaak . mÿnemew nagÿ ÿaÿ vezÿk . sÿ
was reewas : ÿwóltees keÿaÿtaas . mond
hatatlan keserw̋seeg ott leezen . lathwan
hogÿ az wr istentewl es istenÿ ÿrgalma
ssagtwl erekkee el zakadnak .. Lathwan
towabbaa . hogÿ nem eremre mÿnt az ÿok
de erek keenra tÿzre es gÿettrelemre me
nnek kÿknek soha erekkewl erekkee veege
nem leezen .. Bÿzom hÿzóm soha nem veet
kózneenek es ennÿ vezedelmes egÿ masra
valo vÿaskodaas veer ontasth nem tennee
nek .. De vagÿon nagÿ twdatlansaag es
vaksaag ember ffÿaÿ kózót . kyk pokolban nem
leeznek

{556a}
Az bodogokat kedeeg mÿkoron Az aldot meen
nÿeÿ kÿral meg algÿa mondwan . ÿewetek
el tÿ en atÿamnak aldottaÿ vegÿeetók az bo
dog orzagot . Azonnal dÿchóseeges zent M
ÿhaal mÿnt Cristusnak hadnaggÿa . az zentó
keth . kÿk wr istennek rezeere leeznek : Cristus
kÿralnak eleÿben gÿóÿtÿ : es mÿkoron meg
aldatnak . mÿnd az sok zent angÿalokkal el
kezdÿ az nagÿ erwendetes meennÿeÿ zeep eenek
leest . es azonkeppen . Cristus kÿrallÿal . menÿor
zaghnak dÿchóseeges bodogssara ffeel mennek
Azert zerelmes atÿamffÿaÿ . dÿchóseeges
zent Mÿhaal archangÿal mÿert mÿnden
helót ÿeles dologban . foglalatus . volt <Angy>
Anÿazent egÿhaaz ees kÿwalt keppen valo
emlekózetót tÿztósseegót es dÿcheeretót
teezen
ew nagÿ meltossagus voltarol .: ÿelesben ez
maÿ zent napon . kÿt anÿazent egÿhaaz
valaztot twlaÿdon az zent Angÿaloknak
dÿcheretes zolgalattÿokra es tÿztósseegókre /
Harmad tanwsagwnk leezen az
zent Angÿaloknak meltosagus zeer tarta
sokrol . kÿnek ertelmeere ellen keerdeesewnk
tamad hogÿ az zent Angÿalok elsew teremtee
stewl foghwa . eellÿen zeer tartasban vol
tanak ee karoknak valaztasa zerent . mÿnt
mastan awagÿ Nem . Ez kerdeesnek oka lehet .
Mert zent ÿrasnak ertelme zerent wgÿ hal
lÿok hogÿ az elsew meg tantorodasnak
ÿdeÿn . mÿnd kÿlencz karbol hwllottanak
le luciperrel : Doctoroknak mondasok zerent
Ez kerdeesnek meg feÿteseere harom ÿgassa
got keel meg lathnwnk : Elssew ÿgassaagh
hogÿ az meennÿeÿ angÿalok : teremtót leelkók
nek es wgÿ mÿnt halhatatlanok : okosok er
telmesók . nemÿkeppen ÿgÿenlók egÿmashoz
De ew twlaÿdon allattÿokzerent sem akko
ron nem voltanak ÿg̋enlók . sem mastan
Mert eegÿk masÿknaal termeezetók zerent
nemesb . zeep bólccheb ertelmesb . volt : kÿról
zent paal . peldaat veet []
mÿnt kÿnek ÿsmeretÿ volt rola .. Mÿkeppen
Az meennÿeÿ cÿllagok eegÿk masÿknaal
zeeb feenesb es nagÿob . Azonkeppen wr is-
tennek zentÿ kózót ees kÿlembseeg vagÿon
eegÿk nagÿob . meltob eerdemesb masÿknaal
Masod ÿgassaag . hogÿ . kezdetben az meennÿeÿ
zent Angÿalok nem voltanak . kaar zerent
el valaztwan eegÿ mastwl .. mÿnt mastan
Mert <nem> senkÿ kózzólók kÿwalt keppen valo
kerezt newet .. sem malaztot . sem eerdemet
sem leelkÿ Ayandekot sem vótt vala wr
istentewl . mÿnt mastan hallÿok vótt lennÿ

{556b}
De mÿndennek eegÿ feÿedelmók vala es
elettók halgato wr istennek parancholatt
ÿanak bel tellÿeseÿteseere kÿnek lucifeer
vala . newe .. az az vÿlagossaag vÿseló . mert
mÿeert rokon kózel helheztetót vala wr iste
nhez . az istenÿ feenes vÿlagossaag . nagÿob
ban meg tÿzesóÿtótte vala ewtet . Es mÿ
ndennek paranchol vala : zabad akarattÿa
zerent : De veegre nem eeleegódeek meg az
nagÿ meeltosaguss tÿztósseegón / Baromhoz
hasonlaa ewnen magaat . kÿ nem ÿsmeer
semÿ tÿztósseegót es lee vetteteek feezkeból
Maas kerdees tamadhat . haat mÿkoron kezde
teek . az meennÿeÿ angÿalok kózót valo
valaz . es kÿlembseeg : felelet Akkoron m
ÿkoron az ÿook wr istenhez eeggÿesewlw
een meg maradanak . es az gonozok wr
istentewl el zakadwan . lee hwllanak .
kÿnek bÿzonsagara . neegÿ reend belÿ po-
nctok vethnek ÿrasbelÿ doctorok Elssew
ponct termeezet zerent valo eredet : kÿben
senkÿ sem nÿeer sem veztt : pelda mÿnt
Az mastan zÿletót magzat . kÿ sem ÿoot
sem gonozt nem twd : sem nÿeer erdeme
zerent . sem veztt gonossaga zerent . De ha
kereztsseegót eer . Cristus zent halalanak
eerdeme mÿat Idwezw̋l . ha nem eer kar
hozÿk Masod ponct . ÿora es gonozra va
lo ÿndwlat zabad akarathnak . bÿrosaga
zerent . Idónek ez eellÿen allapattÿa ze
reeben . valanak ket ffelee . eett gondo
laat gonossagot eett eseenek el . az keweel
angÿalok : Az ÿok kedeeg valanak isten
rezeere / pelda . Azonkeppen emberÿ allat
ees mÿnt ÿotwl gonozt twd valaztanÿ
ottan el karhozhatÿk . ha gonozra enghed .
es erdemót leelhet . ha ÿonak enghed .
kÿ mellee hallomast mondhatot hogÿ ha
rom eztendós gÿermek el karhozot .
Harmad ponct . wr isten az ÿo angÿa
loknak . malaztot ada . Az gonozok kedeeg
zent Ber . doct . mondasa zerent . az istenÿ
tÿztóletlenseeghnek es enghedetlenseegh
nek bÿneert le vetteteenek menÿorzagbol
Neegÿed ponct . hogÿ wr isten . az ÿoknak
kÿ mÿnemew ÿozagoskeppen es erósseeggel
mwkalkodot vala .. lucipernek ellene mon-
dwan : kÿlemb kÿlemb keppen malaztot
ada . meg ees eróssóÿthween ewket azon
dÿchóseegben hogÿ soha towabbaa el tan-
torodhassanak : ew termeezetekben . Az gono-
zokat .

{557a}
Ees megh hagywan eróssewlnÿ az ew m
eehókben zÿletót gonossagban . hogÿ soha
towabbaa ffeel ne tamadhassanak . el
valanak egÿ mastwl kÿ mÿnd az mÿnd
az ew mÿwelkódetÿnek eerdeme zerent .
O zerelmes atÿamffÿaÿ twggÿatok bÿzonn
ÿal hogÿ azon regulaÿok leezen ez vÿla
ghÿ neepeknek . ees . ew halaloknak ÿde
ÿn . kÿk malaztban kÿ mwlnak . megh e
rósewltetnek . az meennÿeÿ ÿoban hogÿ
towabbaa sem veetkózhetnek . sem karho
zhatnak Luc xvj kÿk kedeeg halalos
bÿnnek gonossagaban . meg maradwan
es meg vakwlwan . es azonban kÿ mwl
nak . meg eróssewltethnek az keen zenwede
sben . hogÿ soha towabbaa onnan kÿ ne
ÿewhessenek . es meg ne zabadwlhassa-
nak : O nagÿ veelhetetlen vezedelem hog̋
ez wÿlaghÿ bolond adamffÿaÿ ez ellÿen
weeghetetlen ÿaÿ vezÿkót meg nem gon
dollÿaak . hogÿ magokat tewle meg otalm
aznaak : Ez felw̋l meg mondottakat azert
meg gondolwan . ÿmmaran kowetkózÿk
Harmad ÿgassaagh . doctoroknak m
ondasok zerent . az wr isten el oztotta az
zent meennÿeÿ angÿalokat harom rend
ben .. Es mÿndenÿkben harom harom kar
angÿalok vannak . valaztaas zerent .
Elssew es felssew kar angÿalok new
eztethnek Seraphÿnnak kÿk rokon kóz
el vannak wr istenhez .. kÿk nÿlwabban
lattÿaak zent haromsaagnak dÿchóseeges
zent zÿneet . kÿk hamarab meg twggÿak
es ÿsmerÿk wr istennek akarattÿaat es
tÿtkÿaat tanachaat . kÿk anneewal teke
lletesbek wr istennek tÿzes zeretetÿben . es
meelseeges bólccheseegeben . mÿneewel
twdosbak az <d> istenÿ dÿchóseegnek ÿsme
retÿben : es kózel voltaban .
Masod kar . belÿ angÿalok mondatnak
keerwbÿnnak : az az tellÿes twdomanÿ-
wnak : mert ezek rokon kózel mÿnden kózbe
veteesnel kÿl neezÿk lattÿaak es ÿsmerÿk
az Aldot zent haromsaghnak . meltosagus
istenseegeet kÿból . mÿndden bólccheseegók
folnak es tamadnak . <k> . meelÿ twdoman
nak es bólccheseeghnek eegÿ ceppee es zÿk
raÿa nagÿob honnem . ez vÿlaghnak kezde
tÿtewl foghwa . mÿndden bólcchesseeghn
ek nagÿ bewseeges meelseege .
Harmad kar bely angÿalok neweztethnek
zekósóknek . kÿknek olÿ meeltosagus m
alazttÿok vagÿok hogÿ az wr isten ew raÿtok

{557b}
Ÿllÿón zent Dauid prophetanak mondasa ze
rent psᵒ [] Sedes super <cherub> tronum qui
iudicas equitatem . az az ew atalok ÿele
ntÿ kÿ az ew ÿteeletÿnek sentenciaÿaat
Neegÿed . kaar belÿek mondathnak w-
ralkodoknak : mert ew wtannok valokon
nemÿnemew wralkodasnak malazttÿat
erdemletteek wr istentewl : es az tebbÿ ew
nekÿk tartoznak enghednÿ : mÿnden is
tenÿ parancholatnak meg zerzeeseben .
Ewtód kar belÿek mondathnak feÿede
lem angÿaloknak kÿk eegÿebeknek e
lettók vettettenek . istenÿ dolognak meg
zerzeseeben . es gond vÿseleeseben
Hatod kar . belÿek mondathnak hatal-
masoknak . kÿknek hatalmok vagÿon
mÿnd eeghÿ . mÿnd pokolbelÿ vezedelm
ess haborwnak meg enghezteleesen .
hogÿ ez vÿlagon valo Adam ffÿaÿnak
anneet ne arthassanak . mÿnt akarnaak .
Heted kar belÿek mondatnak ÿozago
soknak . kÿknek tÿztók es erósseegók va-
gÿon mÿnd meennÿen . mÿnd feldón .
choda dolgokat zereznÿ . es ÿegÿóket tennÿ
Nÿolczad kar belÿek . Archangÿalok
kÿknek tÿztók az .. hogÿ mÿkoron va
la mÿ nagÿssagus wÿsagot akar az
wr isten embereknek meg twdathnÿ . ew
atalok hÿrdettetÿ meg . Hol ott eellÿen
kerdees tamad : mÿ oka hogÿ ez nÿolcz
ad kar belÿ angÿaloknak . twlaÿdon kerezt
newók vagÿon . thwdnÿa ÿllÿk zent
Mÿhal . Gabriel . Raphael . Wriel ⁊c .
Es az teeb karokbol senkÿnek nÿnchen
doctoroknak mondasok zerent Elssew o
ka . mert gÿakrabban bochattatnak ez
en karbol . eede ez feldre . honnem az
tebbÿból Masod oka . mert ew tÿztók
zerent nagÿob gond vÿseleesek vagÿon
az mÿ Idwesseegewnknek . ezkózóssee
gheben . honnem eegÿebeknek . Az tw
laÿdon newek azeert nem kerezt ne
wók hanem . kÿmÿnd ew tÿztÿról ne
weztetÿk kÿról wgÿ olwastatÿk az zent
ewangeliomba luc primo hogÿ az zÿz ma
riahoz Gabriel archangÿal ÿewt legen
kÿ istenÿ erósseegnek magÿaraztatÿk . m
ert az nagÿ felsseegót . es hatalmas feÿe
delmet . ÿew vala hÿrdetnÿ : Azonkeppen
zent Mÿhaal kÿchoda mÿnt isten . mert
mÿkoron vala <...> mÿ nagÿ dolgot akar
wr isten teennÿ zereznÿ : <zent Mÿhaal>

{558a}
Zent Mÿhaal bochattatÿk el ÿarathnÿ
kÿból az ertetÿk . az dolognak meg zerzee
seeból hogÿ senkÿ azt nem tehetÿ mÿth
wr isten tehet .. Raphael . kedeeg magÿ
araztatÿk . istenÿ wrwossaghnak : kÿ tob
ÿasnak zemeÿt meg vÿgaztaa .. Es Sara
azzont leelkeben meg vÿgaztalaa .
Kÿlenczed kar belÿek . Angÿoknak mon
datnak es tÿzttrol neweztetnek . nem ter
meezet zerent . mert az angÿal magÿar
aztatÿk kówethnek .. hÿr vÿselónek . es
kówetsseegben ÿaronak .. Azert ewk ees
chak akkoron mondatnak angÿaloknak
mÿkoron vala mÿt ÿzennek tewlók ez
vÿlaghÿ embereknek : De termeezet zerēt
meennÿeÿ leelkoknek mondatnak . een
nen ez also karbol . mÿndden ez vÿlagra
zÿletendó embernek eegÿ eegÿ órizew
angÿal adatÿk : ha Idwózewl mÿnden
koron vele leezen . ha karhozÿk chak h
alalÿg . hol ott wgÿ mondnak doctorok
hogÿ meeg Anticristusnak ees ÿo angÿa
la leezen mellette halalÿg . mÿeert hog̋
zabad akarattÿa leezen ÿot gonozt tennÿ .
Neegÿed tanwsagwnk leezen
Mÿnemew lelkÿ ÿozagus emberók mÿ
nemew karban meennek meennÿeknek
orzagaban . ew erdemek zerent : mert az tÿ
zed karnak . ees meg keel eeppewlnÿ Es
az kÿlencz karok heewlasanak ees bel keel
tellÿesódnÿ . Adamnak ffÿaÿbol addeglan
ez vÿlaag el nem veegeztetÿk : Mert az
okaert ÿewt volt . Az meennÿeÿ felsseeges
kÿral .. Atÿa mÿndenhato hato wr isten
nek zent ffÿa . mÿ wrwnk Iesus Cristus
ez vÿlagra : Luc xv hogÿ az el vezót ÿo
hot meg keressee . es az angÿalÿ romlasth
meg eppewhe Azert zerelmess atÿamff
ÿaÿ hogÿ az mÿ zÿw̋nk lelkewnk . gÿorss
abban . es nagÿob kewansaggal . aÿoÿtozÿek
az mennÿeÿekre lassok meg mÿnemew
lelkÿ ÿozagokkal es erdemekkel .. feerkózh
etnek . halando neepek . az zent angÿal
oknak nemes tarssassagokban .. Mert zent
Geergel doctornak mondasa zerent Az mee
nnÿeÿ zent wdwar .. bodog varass . dÿchó
seeges paradÿchom . emberekból es zent
angÿalokbol zereztetÿk . gÿewÿtetÿk es
lakoztatÿk : proffetanak bÿzon mondasa zere
nt : Az ÿdegón nemzetóknek hatarÿth
vetótte wr isten . az zent angÿaloknak zam-
ok zerent

{558b}
Hol ott nekÿk ez helth wgÿ magÿarazÿaak
hogÿ annee embernek keellene ez fóldról
Idwózewlnÿ . meennÿen vannak az zent
angÿalok menÿorzagban . De azt chak en
nen maga twggÿa az wr isten
Mÿnekewnk azert azt felette ÿo es Idwess
eeges meg twdnw̋nk . mÿwel oly eeletb
en eellÿewnk hogÿ az ew zamokban feer
kezhessewnk : Wgÿ mond azert zent Gergel . do :
Vannak ez vÿlagon olÿ ÿo eelet belÿ nee
pek . kÿknek kÿsded twdomanÿok vagÿon
es keweset erthnek : De azt ees massal kóz
lÿk es wr istennek malazttÿanak mÿatta
az kewessel es ÿgÿekóznek masnak haznal-
nÿ . kÿról zent Agoston . Amene vagÿon
anneet agÿ . Es meeneere . eród vagÿon ann
ÿat teegÿ . anneet mwkalkoggÿal . wr isten
az kewesben ees az ÿo zandekot eleeggee vezÿ
Ez eellÿenek azert meennek az also kar
angÿaloknak tarssassagokban . ew eerdemek zēnt
Vannak nemellÿek . kÿknek nagÿob mal
azttÿok vagÿon es beeweb lelkÿ ÿozagok
hogÿ meel ÿrasth es bolccheseegót erthnek .
De meeg az meennÿeÿ tÿtkokat meg ÿsme
rÿk mÿnt az egben neezó mesterek . kÿk
sok eztendóre ÿewendót mondnak . kÿkre
eegÿebeket ees eremest tanoÿthnak : Ez eell
ÿenek . az Archangÿalok zamokban folÿamnak
Vannak nemellÿek . kÿk sok lelkÿ ÿozagok
nak zaporasaga es bewseege mÿat . kÿlemb
kÿlemb chodakat es ÿegóket teeznek . ew
nagÿ erdemeknek mÿatta . ez eellÿenek az
ÿozagus Angÿaloknak karÿban meennek .
Vannak esmeg ollÿak kÿk az ew zeplótelen
tÿzta eeleteknek mÿatta . meeg az fertelm
es zelletót ees kÿ vetÿk emberekból . Es
ew aÿoÿtatus ÿmachagoknak mÿatta meg
tÿlttÿaak hogÿ ne merÿeek bantanÿ . Ez
eellÿenek az ew zentsseegóknek mÿatta
eerdemnek mennÿ az hatalmas angÿalok
nak . tarssassaghÿban
Vannak nemellÿek kÿk oly bewseegósók
lelkÿ ÿozagus mÿwelkódettel . hogÿ nagÿ
sokakat fewlw̋l mwlnak eerdemmel . es
eegÿebeknek parancholnak . mÿnt az ÿo
Iambor wrak feÿedelmek es kÿralÿok . Ez
eellÿenek Az parancholo angÿaloknak
zamokban folÿamnak ew erdemekkel .
Vannak esmeg ollÿak . kÿk olÿ ÿghen meg
ehnÿtÿk es haÿttÿaak ew testóket . mÿnd
den gonoz gheerÿedózó kewansagoktwl el
zanggathwan .. hogÿ propheta mondasa ze
rent . isteneseknek hÿwattassanak az tebbÿ-
-kózót

{559a}
Ez eellÿenek Az wralkodo seregben mennek .
Vannak nemellÿek . kÿk olÿ malaztot eer
demlettek wr istentewl . hogÿ ennen mago
kon olÿ nagÿ zorgalmatossaggal . vÿgaznak
olÿ meertekletesseeggel eelnek . mÿndden
erzeekenseegóknek ÿndwlatÿt haÿthwan
az okossaghnak bÿrosaga alaa : Es semÿben
az istenÿ . tÿztóletes es ffÿwÿ zent feelelem
nek ellene nem ÿarnak : De meeg eegÿe
beket ees twdnak ÿteelnÿ ÿgazgatnÿ tano
ÿtanÿ es bÿrnÿ : az istenÿ elmeelkódesben
ees mÿnd azon atal meg maradwan . Ez
eellÿen ew nagÿssagus erdemeknek mÿa
atta . mennek az felsew karnak meltosaga
ban . Az zekós angÿaloknak zamok kózzee
Vannak towabbaa ollÿak kÿk istenÿ es
atÿaffÿwÿ zent zeretettel . olÿ ÿghen megh tól
tenek : Cristusnak meg paranchol<a>th <...>
regulaÿaat kewethween .. hogÿ meeg eegÿe
beket ees ffel gheerÿeztnek gÿoÿthnak ew
bólch predicacioÿokkal es ÿo peldaÿokkal az
ÿgassaghnak . Idwesseeghnek es ÿrgalmassag
nak tÿzes eeleteere es wtara .. howa me
nnek ez eellÿen bodog neepek kÿk mÿndent
meg wtaltanak es el hattanak . ez vÿlagon
kÿk ez vÿlaghÿ eeletót halalnak . es az bodog
halalt eeletnek twggÿaak : hanem chak az
keerwbÿn Angÿaloknak seregókben
Vannak veegre olÿ aldot neepek es . kÿk az
wr istennek es az meennÿeÿ dÿchóseeghnek
gondolattÿaban olÿ ÿghen el merewltek
es bwzgosaguss zeretÿben eedeskódnek . hog̋
semÿnek twggÿaak ez vÿlaghÿ eeletót . es
nagÿob reezre meeg ennen magokat ees el
feletteek . sem testÿ <...> eeterre ÿtarra . es
rwhazattÿokra nem gondolnak .. sem az ÿdó
nek folÿasara gondot nem vÿselnek : mert
mÿndenestewl foghwa . kÿ vetteek magokat
el vÿlaghnak : es chak az menÿorzag belÿ
zeepseegót eekósseegót . veeghetetlen eremet
halhatatlan eeletót . es fogÿhatatlan vÿga
sagot vÿselÿk hordozÿaak ew lelkÿ testÿ
zemók elót ; eegÿebek ees vonznak keeze
reÿthnek es eróltethnek . tanoÿtasokkal ÿo
peldaÿokkal . es mÿnden ereÿókkel . ez vÿla
got meg wtalnÿ . el hadnÿ . es atal hagnÿ
Es az meennÿeÿekre magokat zereznÿ . sÿetnÿ
es fohazkodnÿ : O vallÿon howa meennek
zerelmes atÿamffÿaÿ ez eellÿen angÿal dÿ
zew neepek : Bÿzonÿawal nem eegÿebewel
hanem az felssew Isten latoo es tÿzes zent
Seraphÿn Angÿaloknak : Bodogssagus karokban .
mÿeert hasonlatus termeezetben eeltenek ez

{559b}
Vÿlagon . mondathnak kedeeg eeggóknek es
gÿwladozoknak . mert wr istennek zeep zent
zÿneet kózelben es nÿlwabban lattÿaak .
Annak okaert vagÿon hogÿ nagÿobban eeg
nek es gÿwladoznak az feelsseeges teremtó
nek tÿzes zerelmeeben .. O zerelmes atÿa
mffÿaÿ ha meg gondollÿok mÿnemew
leegÿen az zeretet emberben . Am wgÿ mo
nd zent Ianos latasarol valo kenÿnek w
tolso rezeeben . Eróss az zeretet mÿnt az ha
laal . mÿkeppen nÿnchen semÿ nagÿob hatal
masb termeezetnek . folÿasa zerent mÿnt
az halaal . mert senkÿ ellene nem alhat .
Azonkeppen az zeretettról zolhatwnk : ÿme
lattÿok ezen . vÿlagon ees . hogÿ wgÿ von
zon embereket eegÿbe hogÿ soha el ne v
alhatnanak egÿ mastwl . gÿakortaa halar
ra ees mennek egÿ maseert : pelda lel
kÿ zeretettrol . az zent martÿrok . kÿk Cris
tuseert . halaalt zenwedeenek es zenwednek .
Nagÿob mÿndenneel . Az aldot zÿznek m
eennÿeÿ gÿmelche . kÿ az nagÿ zeretetból
wgÿ monda . az kereztffan . Zomeehozom
mert gÿwladoz vala az ew zent zÿwe lel
ke mÿ Idwesseegw̋nknek meg keresessee
ben .. Ha azert ÿghen vagÿon ett ezen
vÿlagon . mÿt gondoltok lennÿ az halh
atatlansagnak eeleteeben . hogÿ semÿ testÿ
zÿkseeg nem leezen .. de tÿztan chak az zent
zeretet vralkodÿk . wr istennek es az
valaztot hÿwóknek kózótte . azt ehózÿk
zomeehozÿaak maga koronkeed tellÿesók
ÿme azert meg hallatok es erteetók en ze
relmes atÿamffÿaÿ . az tÿ nagÿ meltosag
toknak moggÿaak es zeer tartasaat . gon
dolkoggÿatok ÿmaran zenetlen rola tÿ
magatokban .. mÿ modon . mÿkeppen es m
ÿnemew lelkÿ ÿozagokkal . dologgal m
wkawal . es ÿo ÿgekózettel awagÿ tehecch
eegghel . eelween ez vÿlagon . eerdemlÿe
tók vala meellÿk aldot meennÿeÿ zam
laltathnÿ : mert vala kÿ oda nem feerkóz
hetendÿk sÿrhon ohaÿchon . mert twgg̋a
hogÿ oda rekeztetÿk hol semÿ zeer tartas
nÿnchen De veeghetetlen ÿaÿ vezÿk
kÿtw̋l mÿndden kerezttÿen embert otalm
azÿon wr isten . leegÿen azert veeghe
bezedewnknek ez maÿ dÿchóseeghnek
meltosagara . mert hÿzem meg ertótte
tÿ zerelmetók . mÿnemew nagÿ tÿztóletes
ez maÿ nap . Es mÿert keellÿen zolgal
atot . tennewnk az zent Angÿaloknak . es
mÿeert kellÿen ew hozÿaÿok folÿamnw̋nk
mÿnd eeltewnkbe mÿnd halalwnknak
ÿdeÿn Amen

{560a}
Zent Ieronimus doct-
ornak Innepeeró̗l .
Wr Iesusban Cristusban zerelmes atÿamff
ÿaÿ . ÿme elówe ÿewt Az nagÿ vÿlagossagh
w zentsseegew ÿgazgato Anÿazent egÿhaz
doctoronak zent Innepe es meltosaganak emle
kózetÿ . kÿhez hasonlatus embert ew mÿwota
zerent alÿg zÿlth ez vÿlaagh . Annak okaerth
nem twdom mÿnemew dÿcheeretes bezeeddel
zolhasswnk ew rola hogÿ melto leegÿen ew
bodogssaganak ffeel magaztatasaara . mert vala
hol egheez ez vÿlagon Cristus Iesus tÿztóltetÿk
zent hÿtnek mÿatta . es anÿazent egÿhaaz
bóchewltetÿk ew zentsseegÿnek meltosagaw
al ott zent Ieronimꝰ doctor ees tÿztósseegben
tartatÿk . ew nagÿ zentsseeges erdemeenek
mÿatta . meennÿeknek orzagaban kedeegh
mÿnee nagÿ mondhatatlan . dÿchóseegót
eerdemlót leegÿen : kÿ ÿelenthetÿ kÿwee
Azeert bÿzonÿawal zerelmes atÿamffÿaÿ
nagÿ erdemes . meltossagus es tÿztóletes
mÿnd meennÿen feldón sz ew choda ma
laztus . eeleteenek . es ÿozagus mÿwelkódetÿ
nek mÿatta . kÿnek seghedelmeenek es
hatalmas eerdemeenek malaztus voltaban b
ÿzwan harom rend belÿ tanwsagrol emle
kózÿewnk ez maÿ zent Innepnek meltosaga
mellee Elsew . leezen az ew zent newe
zetÿnek meltosagus ertelmeeról : Masod
az ew zent eeleteenek meltosagus folÿasa
rol . harmad . chodalatus peldazotokrol .
Mondaam Elsew tanwsagwnk leezen az
ew kerezt newezetÿnek lelkÿ ertelmes vol
tarol .. mert doctoroknak magÿarazattÿok ze
rent Az Ieronimus . A ÿerar quod est sacrum
et noma lex . sine regula .. quia sacra lex et
observancia . discipline regularis .. zent tórw
een . awagÿ zerzetesseeghnek bel tellÿe
sóÿtew regulaÿa / mert ew eerdemlee
kÿwaltkeppen az teeb zent doctorok kózót
hogÿ az istenÿ ÿgassagus tórweent dÿchee
retót zolgalatot es papÿ regulaat meg
ÿgazgassa . es registrallÿa mind eegheez
kerezttÿeen annÿa zent eegÿhazban . Annak
felette az zerzetesseeghnek ees kÿ aggÿa
az zent Apostolÿ meltosagus regulassagh
nak moggÿaat terheet . es meg tartassaat
Ew leen kÿ egheez ooh tórweent es wÿ
tórweent Sÿdo nÿelról ees eegÿeb ÿde
ghen nÿelweknek ertelmókról . deakÿ nÿ
elnek ertelmeere fordoÿtana : Es az zent
ÿrasban mÿndden erethnekseegóket es

{560b}
Hamÿss ertelmeket ÿgaz ertelemre ÿgazgath
na . Ew leen kÿ az eegÿhazÿ zolosmaat
helÿeere allata .. Ew zeerzee az Gloria patrÿt
zent haromsaghnak dÿcheeretÿt mÿndden
psalmus wtan : eeneklenÿ es olwasnÿ /
Ew leen kÿ zent leelek malazttÿa mÿat
mÿndden nÿelweket ertene / es mÿndden<t>
ÿrasban bólcch lenne es semÿ twdoman
ew elótte el nem enÿeztethween emberÿ
eeletben . mÿnd ezekból erthettÿók . hogÿ
ew hozÿaa azon malaztban ez vÿlagon
fele es massa nem volt : Azert ez eellÿen
nagÿ bólch es malaztus embernek dÿchó
seeges erdemes voltarol mÿt zolhatnaank
tebbet . Az zent Daniel proffetanak mon
dasabol megh erthettÿók Daniel xij . capitulo .
Vala kÿk ez vÿlagon bólcchet leennek
Ollÿan feenesek leeznek . mÿnt az cÿlla
gus eghnek eekósseege . Es ha kÿk eegÿebe
ket ÿgassagra tanoÿthnak : ollÿanok leezn
ek mÿnth az zÿkrazo Cÿllagok mÿnd erek-
kewl erekkee . twdnÿa ÿllÿk meennÿekn
ek zent orzagaban : kÿból zent Ieronimus
Doctornak meg ÿsmertetÿk mÿndden bo
dogssaga meltosaga . zentsseege es erdem
es volta wr Istennek elette .
Masod tanwsagwnk leezen az ew
zent tamadasanak es eeleteenek koros vol
tarol : Az ÿdóben mÿkoron wr ffÿw zÿ
letetnek wtanna . harom zaaz . hwzon ewt
eztendó taÿÿaan . wgÿ mÿnt az nagÿ Cro
nicabol kÿ vehettÿók . liberius wr papa
nak ÿdeÿn . Tamada bodogssagus zent
Ieronimus . Stridon newó varasbol . tot
es magÿar orzaghnak hatara kózót az ten
ghór felól Attÿanak Ewsebius vala . ne
we . Iambor nemes ember : Mÿkoron ffel
seerdewlt koraban ew attÿawal Romaban
ment volna .. adateek oskolaban deakÿ
twdomanra ; mÿeert ÿo elmeÿe vala . es
az zeretÿ vala az ÿrast tanolnÿ . rÿwÿd
ÿdón mÿndden twdomanban . hatalmas
leen . Annak wtanna meene Alexandri
aban .: Onnan ÿdó mwlwan . Constantina
polban . zent Gergel pÿspekhez nazanzenū .
Es azonkeppen kÿlemb kÿlemb orzagokat
be ÿarwan . mÿnd deakÿ . Geregh Sÿdoÿ
twdomanban . mÿnd Sÿrÿa orzag belÿ
twdomanban . Es mÿndenw̋t ez nagÿ ezew
ertelmew ember . keresghet vala bewlcche
seegót . ha mÿkeppen az ÿgassaghnak es
bÿzon eelethnek belÿhóz feerhetne //

{561a}
De mÿkoron mÿnd azon atal ees nagÿ zor-
galmatossaggal olwasnaa . az pogan bólchek
nek es azokban gÿenÿerkódneek : merth az
proffetaknak mondasÿ ÿghen saÿtalannak
lattathnanak . ertelemre . wr istennek ked
eeg ÿghen ellene vala az olÿan dolga
halalus korssagban eseek : wgÿ annera . hog̋
senkÿ nem varnaa tebbee ez vÿlagra . es
kezdeenek halalahoz keezewlnÿ . Azonkózben
ragattateek Zent Ieronimus doctor . wr iste
nnek zekÿ eleeben . es mÿkoron meg ker
dótteek volna mÿ dolgus volna . felele h
ogÿ kerezttÿen ember volna : Monda az
felsseeges bÿro ewnekÿ hazwtz . meg Cice
ro neepe kózzól vagÿ . Nem kerezttÿen . mert
vala hogÿ zorgalmatossagodnak keenche
vagÿon zÿwed ees ott vagÿon . Azt hal
wan ottan meg nemewla .. Es le fogaak
ott ewtet es ÿghen kalaparlaak .. Es kezde
kÿaÿtanÿ nagÿ ffeel . ÿrgalmaz en velem
wram . ÿrgalmaz en velem . Es az kórw̋l
allok kenÿereghnek vala mellette . ew
maga kedeeg azon meg eskeweek hogÿ
tebbee ez vÿlaghÿ kewnÿw̋ket nem olw
asna . Ez azonkeppen ffeel eebredwen . la
taa . haat az nagÿ vereseegból mÿnd fel
hamlot az valla bewre / Az napsagtwl
foghwa . azert semÿt eegÿebet hanem
chak . zent ÿrasth olwas vala . Mÿkor
on kedeeg ÿwtot volna harmÿncz ez-
tendós koroban . meene Romaban es Car
dinal pappaa teweek . es mÿnddennek
olÿ zerelmetes vala . hogÿ mÿkoron kÿ
mwlt volna liberius papa ez vÿlagbol
mÿndenek Ieronimost kÿaÿtanak az pa
pasagra . De mÿkoron az egÿhazÿ neep
eknek gonoz feslót eeletóket feddenee
garazdaat kereseenek hozÿaÿa hogÿ mÿ
wel zeegÿenbe keweróÿthetneek es ne
emelhetneek ffel az wrasagra mondwan
ha mastan ezenkeppen haborgat . haat m
ÿt teezen . mÿkoron bÿrand velewnk ?
Olÿ Aprosagot gondolanak hozÿaa : hogÿ
az ew rwhaÿa helÿót teenek azzonÿallat
ótózetót hogÿ mÿkoron benne az veternÿe
re ÿewne . meg mewethetneek chwfolhat
naak ewtet benne / ÿgaz wgÿan leen .
Mÿkoron azt latta volna . wr istennek zol
gaya . helt ada az vezedelemnek ffÿaÿnak
es ffel kelween meene Constantinapolban
az Iambor pÿspekhez . eeÿel nappal zent

{561b}
Irasban mwlatwan . Annak wtanna Zent
leeleknek malazttÿa mÿat : ÿnteteek kÿwe
az pwztaban . penitencia tartanÿ : hol ott
neegÿ eztendeeg nagÿ kemeen eeletót es
sanÿarwsagot lata zenwede . embert nem
latot . de chak az kÿetlenben valo feerghek
kel . es vadakkal lakozot . zenethlen ÿmat
kozot beÿtelt vÿgÿazot elmeelkódót . es ha
mÿkoron alom bantotta . mezeÿtelen az
mezeÿtelen fóldón fekwt : eeÿel es nap
pal ohaÿthwan az wr istenhez . sÿrath
wan . magaat . noha halalos bÿntewl en
nen magaat meg oltalmazta . De mÿnd
azon atal az gonoz gondolatokat ees olÿ
nagÿ sÿrassal . mellÿe vereseewel . zan
nÿa bannÿa vala . mÿnt ha embert
ólt volna . es azonkeppen ÿgÿekózÿk vala
az kÿẃl valo testÿ erzeekenseegót az lee
leknek bÿrtoka alaa haÿtanÿ . hogÿ ha
lehethne meg chak gondolattÿanak ÿndw
lattÿa mÿat ees ne bantanaa meg az
kegÿelmes wr istent . es az ew tÿzta lel
kÿ ÿsmeretÿt . Annak okaert neha neha
olÿ bewseeges lelkÿ eedesseeg . es aÿoÿta
tussaag adatÿk vala ewnekÿ az wr isten
tewl . hogÿ aloÿtathneek az meennÿeÿ zēt
angÿalok kózót nÿaÿaskodnÿ . Mÿkoron
azert neegÿ eztendó vel tólt volna . mee
ne Betleemben . wr ffÿw zÿleesnek ÿa
zolahoz . lakoznÿ . Es mÿnt ymaran ÿo
bólch es tekeelletes mester tanoÿthwanÿo
kat keresgetween . Ewtwen ewt eztendeeg
es haat honapÿg eele zent ÿrasban es
kenÿweknek zerzeeseben mwkalkodwan
es az zenetlen valo olwasasnak es ÿras
nak mÿatta anneera el epedót vala . hogÿ
mÿnt egÿ <.> górbe ember . soha ffeel nem
haÿthattÿa vala magaat : hanem kótelet
foghwan ÿgazwlhatot ffeel . ÿló helÿee
ból : Egÿ napon tórteneek hogÿ mÿkoron
az ew attÿaffÿaÿwal zent ÿrast olwasna .
azonkezbe ÿewe be hozÿaa eegÿ orozlan .
santalwan : Az atÿaffÿak lathwan meg
reetteneenek es el fwtanak . chak ennen .
maga az zent Iambor eleÿbe meene mÿnt
eegÿ tÿztóletes vendeegnek . Es az orozlan
ffel emelee faÿo labaat . ew nekÿ . Zent
Ieronimus az fratereket oda hÿwan . meg
mosataa labaat . es meg lelween az sebót
lataak haat tewÿsk tewtt talpaban . es
kÿ veween . annak wtanna nagÿ zÿlÿg
seeggel . meg marada velók az Calastromba .

{562a}
Vala kedeeg az Calastromnak eegÿ zolgalo
zamara . faat es eegÿeb terhet hordoz vala
az haznak zÿkseegere . Lathwan azert zent
Az orozlannak zylÿgseegeet . regulaat ada
es enghedelmesseegót mÿnt az teb fraterek
nek . hogÿ az zamarral kÿ menne az eel
tetew mezóre es órÿznee ewtet mÿgh
leghelne es bekewel esmeg haza hoznaa .
Annak okaert ees abrakot hagÿa adnÿ
ewnekÿ ees mÿnt eegÿ fraternek : Azt
kedeeg az orozlan eremest be tellÿesóÿtÿ
vala mÿnden napon . Tórteneek eegÿ
napÿ napon . alweek el az mezón . es
nemÿnemew kalomarok azon el men-
ween ragadaak el az zamarth . Mÿko
ron ffeel seerkent volna .. keresnÿ kezde tar
saat haat sohol nÿnchen . kezde nagÿ ree
wassal tetowa fwtosnÿ . es nem talalha
taa . nagÿ banattal haza meene es zee
gÿensegheeben nem mere be meennÿ de
kywól aal vala : Mÿkoron lattaak volna
ennen magaat . aloÿttaak hogÿ meg <ewtte>
eette volna . es kezdeeg zegÿengette eerette
es nem adanak abrakot ewnekÿ : Mon
daak meg Zent Ieronimusnak az dolgot .
Es paranchola . ewnwkÿ . hogÿ vala mÿ
dolgot az zamar zokot volt tennÿ . ÿmar
az orozlan teegÿe ha el veztette tarssaat .
Es eremest bel tellÿeseÿtÿ vala .. Sok ÿdó
be telween mÿkoron dolgaat el veegezte
volna . meene kÿ az mezóre mwlathnÿ . la
taa haat azon kalomarok . azon meennek
arwal . es terhes teweekkel . es az zamaar
elóttók meegÿen . Mÿnt azt latta volna
meg ÿsmeree hogÿ az ew zamar tarssa
volna . nagÿ ordoÿtassal eremeeben reea
ÿok fwtameek . Es ÿettekben az neepek
mÿnd el fwtanak . az terhess teweeketh
kedeeg az zamarral . eegÿetembe be haÿ
taa az Calastromba . es kezde fwtosnÿ az
orozlan tetowa az fraterek elót feÿet haÿ
thwan . wgÿ mÿnt bÿneet vadolnaa
az zamarnak el vezeseen ; Mÿkoron
azt leelekben meg ÿsmertte volna . hamar
laboknak vÿzet teetete es eetelt ÿtalt ze
reztete wgÿ mÿnt vendegót varna . Az-
onkózben az kalomarok be kerw̋leenek
es zent le hwllanak . zent Ieronimus atÿa
nak labaÿ elót bochanatot keerween . Az
zent Iambor lelkÿ tanwsagot ada ewne
kÿk hogÿ az mas embóreet el ne venneek
de eelegődnenek ew twlaÿdonokkal / Az

{562b}
Kalomarok azert nagÿ sok olaÿt adanak az
fratereknek zÿkseegere . es eztendón keed m
eegh annak wtanna ees . meg segheellÿk
vala az hazat : Ennÿ haznaat vetteek volt
az eegÿ orozlannak . Annak wtanna Az
kegÿelmes wr isten meg tekeenthween az
ew zerelmes zolgaÿanak hÿw̋seeges zol
galattÿaat mwkaÿaat . es veensegheenek
nehesseegeet el akaraa veeghnÿ ez vÿlagon
valo nappaÿt hogÿ az erek eeletben meg Coro
naznaa ewtet : Es halarra korwla / kyt mÿ
koron megh ÿsmert volna . nagÿ eedes zÿwel
leelekkel . halaat ada raÿtta az teremtó wr
istennek es mÿnt ollÿan ÿo hÿtbelÿ es zent
eeletbelÿ kerezttÿen hozÿaa kezw̋le lelkÿ
orwossaggal . Cristus Iesus zent testeenek ve
reenek veeteleewel / eedes kezeÿt meellÿen
kerezt modra . el terÿeztween es el kezde
az zent Simeon proffetanak ÿmachagaat az
Soltaar kenÿból . Nunc dimittis servum domine /
ÿmaran el bochatod az te zolgadat bekeseeg
ben wr isten / ÿme azonnal . nagÿ feenesseeg
zalla reea meenÿból . kÿben az vÿgaztalo zent
Angÿalok ÿelennen valanak .. eellÿen zozat
ees ÿewe <.> ew hozÿaa mondwan . ÿewÿel
en zeretom . mert ÿdeÿe ymaran . es veed el
erdemes Coronaÿaat az te nagÿ mwkadnak .
es faradsagodnak . kÿt en zerelmemeert tettel
es zenwettel . felele abban az bodog ember
wr istennek hÿwatallÿara . ÿme keez vagÿok
te hozÿaad meennÿ en edes wram iesus Cri
-stus . fogad hozÿaad kÿt meg kerestel te dra-
galatus zent verednek keenchewel ./ mÿkoron
eegÿ egheez hora tólt volna ez eellÿen mv
latasban . Az meennÿeÿ feenes vÿlagossaag
el enÿezeek . es eegÿetembe az ew zentssee
ges lelke az zent angÿaloknak tarssassagawal .
eegÿetembe kÿ mwlwan . az erek bodogsagra
meene Es nagÿ sok napÿglan olÿ nagÿ zeep
meennÿeÿ ÿllat marada . az ew zent testee
nek ereklÿeeenel . hogÿ mÿndden ember
<.> chodalkozÿk vala raÿtta / Nagÿ ÿo veens
eeghnek ÿdeÿn mwleek kedeeg kÿwe ez vÿ
lagbol . mÿkoron volna . eegÿ eztendó heÿan
zaaz eztendeÿ ember . Es wr ffyw zÿletethnek
harom eztendó heeÿan . neegÿ zaaz eztendeÿ
Es temetteteek el . Bethleemben . az aldot Cella
nak aÿtoÿa elót hol ott Cristus Iesus wrwnk
az kegÿes zeplótelen zÿz anÿa mariatol zÿ
leteek ez vÿlagra . hol ott meeg eelteeben
temeteesth valaztot vala maganak . mÿnek
zentsseeges eerdeme legÿen mÿ lelkewnknek otal
ma ..

{563a}
Harmad tanwsagwnk leezen pelda
-zattrol . az az mÿnemew ÿegÿók chodaak es
peldaak lettenek dÿchóseeges zent Ieronimus
doctornak halala . koron es wtanna kÿkból
meg bÿzonwltatÿk az ew nagÿ zentsseeges
erdemes es dÿchóseeges volta .. Elsew . m
ÿkoron . zent Cirillus Ierwsalembelÿ pÿsp
ek . azon horaban ÿmatkozneek ew Cellaÿa
ban . es ffeel emelte volna ew zÿweet lelk
eet az wr itenhez zent gondolathnak mÿatta
wr isten meg nÿtaa zemeet . Es lataa : nÿlw
an zent Ieronimus doctornak bodog leelk
eet az meennÿeÿ zent angÿaloknak tarssa
sagaban . eeggew zeweetnókóket tarthwan
kerw̋le . nagÿ zeep eedes eenekleessel
ffel vÿtethnÿ az meennÿeÿ dÿchóseegben
Es ottan nagÿ sok chodaak kezdeenek leennÿ
Vala eegÿ vakon zÿletót ember . es mÿnt
ÿllette volna az zent testót azonnal meg
adateek zeme vÿlaga . Vala esmeg eegÿ
ÿffÿw . sÿket es Nema . az ees azonnal m
eg vÿgazeek : Annak felette nagÿ sok tÿztw
latlan leelkók mennek vala kÿ we embe
rekból .. el nem zenwedhetween Zent Iero
nimusnak hatalmas eerdemeet : Vala
esmeg egÿ erethnek . kÿ nagÿ karomlasth
teezen . vala . zent Ieronimus ellen . hogÿ
melto volna meg eeghetnÿ az testót . Azo
nnal wr istennek ÿgaz ÿtelety zerent egÿ
fa ozloppaa valtateek es meenÿból tÿz
zalwan reea . es ottan meg emeztee
Azt lathwan az teeb erethnókók nagÿ sokan
tereenek az zent hÿttre . dÿcheerween wr
istent es zent Ieronimosth Masod pelda .
Imaran lassok meg mÿkeppen ÿr bodogssa
gus zent Agoston doctor .. ez zent Ieronimus
doctorrol . zent Cirillus pÿspeknek . Elezer
keerween hogÿ ha mÿ ÿeles dolgot twd
na awagÿ hallot volna ew rola megh
ÿrnaÿa ewenekÿ . Es ezenkeppen kezdÿ el
mondwan . En tÿztólendew atÿam es
atÿamffÿa Cirille . ÿme en meg ÿelentóm
mÿnemew dologh en raÿttam tórteneek
azon horaban mÿkoron ez dÿchóseeges zent
ember kÿ mwlt volna ez vÿlagbol . M
ÿkoron Completanak ÿdeÿn . Cellamba von
eek . <nagÿ hertelenseeges gondolat eseek re
am> . Es akarneek lewelet ÿrnÿ .. Ieroni
mus doctornak . twdakozwan . arrol . mÿne
mew dÿchóseegók es eremók vÿgasagok
volna az meennÿeÿ dÿchóseegben . <ez vÿl>
az bodog leelkóknek / kÿnek hogÿ ÿobban
ÿsmeretÿre mehetneek . es rola kenÿwet

{563b}
Zerezhetneek . ez vÿlagon valo neepeknek
vÿgaztalasokra ; Ez hogÿ el kezttem volnek
az lewelet ÿrnÿa . Azonnal nagÿ feeness
eeg be fogaa az Cellaat kÿben volneek . es
ottan el feledem ÿrasomat mÿnden eróm
el zakadoza . Es zozat leen hogÿam . mondw
an . Agoston . Agoston mÿt kerez . aloÿ
tod ee hogÿ az kÿsded edeenben mÿnd az
eegheez tengórt be feertethetód ? Es kÿsded
markodbam mÿnd ez vÿlagot be zoroÿtha
tod ? Es az egheket meg allathatod hogÿ
ne foroghÿanak ? Awagÿ kÿt Sem emberÿ
zóm nem latot . Sem ffÿl nem hallot . Sem
halando emberÿ elme nem erthetót . aloÿtod ee
hogÿ te mÿnd azoknak veegeere mehetz .?
Az veeghetetlen dologhnak . mÿnemew vee
ge vagÿon :? Az meerhetetlent mÿnemew
meertekkel meerhetÿk :? Mÿnd ez eellÿen
hatalmas dolgoknak ÿnkab . es kynnÿebben
mehetneel veegeere es ÿsmeretÿre . honnem
az nagÿ mondhatatlan dÿchóseeghnek <h.> kÿ
ben az bodogok eelnek . lakoznak . chak kÿsseb
rezeet ees megh erthetneed . hanem ha bÿ
zonsagot venneel rola . mÿnt en mastan .
EEly azert meeg egÿ kewes ÿdót . addÿglan
keeptelenre ne heertelenkóggÿel . eet ne
kerezd . amÿt gondolz . hanem ott . howa
mastan sÿetók az erek bodogsagban : honn
an soha senkÿ kÿ nem ÿew vala kÿ eegÿzer
odo mehet :. Mÿnd ez ellÿen bezeedók
halwan .. ( Vita Augustini . ) mÿnt eegÿ eze
vezót . kezdeeg eellÿen bezeedóket zologathnÿ
Ha ÿlleneek meg kerdenóm kÿ vagÿ eely
bodog eely dÿchóseeges kÿ eellÿen nagÿ
tÿztósseeggel az erek bodogsagra sÿetz . es
eellÿen eedes ÿgheeket mondaz ennekem .
Ottan felele mondwan . ha newemet kerdód
En vagÿok az Ieronimus papnak lelke kÿ-
nek az el kezdót lewelet akarod ÿrnÿa
kÿ ez horaban bethleemnek varasaban .
testhnek nehesseegeet le vethween .. mÿnd
den dÿchóseeggel es halhatatlansaghnak .
zeepsegheewel . az erek bodogsagnak lako
dalmara sÿetók . semÿ fogÿatkozast towabbaa
nem . de dÿchóseeghnek es eremnek bewse
geet mÿkoron az wtolso ÿteletón az lelek
eeggÿesewlend az testel . mÿndden dÿchósee
gben .. Mÿkoron Azt hallottam volna ( vita aug ) .
nagÿ sÿrassal mondeek . O bodoghsagus atÿam
keerlek eerdemlʼʼem meg halgatnÿ : Es amÿt
kerdók reea felelnÿ . felele . mongÿad mÿt akarz .
ÿme mÿndenre akaratod zerent reea felelók

{564a}
Vita Aug . Akarnaam meg ertenÿ . ha az
bodogok kózót vagÿon olÿ dolog . hogÿ akara
ttÿok zerent be nem tellÿesóÿthetneenek
Felele . Azt nÿlwan twggÿad agoston hog̋
az bodog leelkók olÿ ÿghen tekeelletesek
es eróssek wr istenben hogÿ semÿt eegÿe
bet nem akarhatnak . az wr istenneel ; es
vala mÿt akarnak azt wr isten ees ak
ara es bel tellÿesóÿtÿ es semÿ kewan-
sagoktwl meg nem chalathnak : O azert
wr istenben en zerelmes atÿam Cirille . sok
es hozÿw volna mÿnd az bezeedóket ez
kÿsded lewelben be zoroÿtanom . kÿket mÿ
nd akkoron ennekem bezeelle nagÿ sok h
oraÿg en velem zolwan . az eedes bodog
leelek : kÿk kózót meg ÿelentee ennekem .
Az dÿchóseeges bodog zent haromsaghnak
allappattÿaat . mÿkeppen eegÿ es harom . Az
ffÿwnak atÿatwl zÿleteeseet . es az zent
leeleknek atÿatwl es ffÿwtwl valo zar
mazattÿaat . Az meennÿeÿ zent Angÿa
loknak kar zerent valo zeer tartasokat .
Azon bodog leelkóknek zolgalattÿokat es
nagÿ mondhatatlan bodogssagokat . es lako
dalmokat . ees eegÿeb nagÿ sok Idwessee
ges dolgokat . kÿket emberÿ elme ennen
magatwl meg nem foghat sem gondolhat
kÿt soha en bezeeddel kÿ nem ÿelenthe
tók . Annak . wtanna ew zent akarattÿa
zerent az nagÿ fenesseeg el enÿezeek en e
lólem : De az leelkÿ eedesseegh . zeep ÿllat
sok ÿdeÿn meg marada .. kÿból en zerel
mes atÿamffÿa nÿlwan meg ÿsmerteÿk
meel nagÿ dÿchóseeges tÿztóletes . bodog
sagus . es hatalmas erdemew leegÿen . Es
az meennÿeÿ nagÿ zentók kózzól eeggÿk
ez zent Ieronimus doctor . Harmad pelda
Azon napon esmeg eellÿen choda Istenÿ
lataas . ÿelenteteek Seuerus Apatwrnak
negÿed magawal . Turonnak varasaban
zent Marton pÿspeknek Calastromaban
Mÿkoron . azon horaban Completanak
ÿdeÿ . ez Iambor Seuerus . teeb tarssÿwal
hazaban volna . wr istenról zolwan bez
eelwen . kezdeenek azonkózben . nagÿ hal-
hatatlan . eedes zengheest enekleest halla
nÿ az eeghón . mÿkoron nagÿ fÿgelmetess
eeggel kezdeneek halgatnÿ . meg erteenek
benne haat Sÿpolas dobolas . heghedw̋lees
kÿntornalas trombitalaas es orgonalaas v
agÿo<k>n kózte es emberÿ zoo zerent valo .
eeneklees dÿcheeret .. Azonkózben el ffel
emeleek zemóket az menÿorzaag felee
lataak haat mÿnd az egheez eghnek kerek

{564b}
Segheet nagÿ chodatus feenesseeges dÿchó
seeg fogtta be .. Es ÿmachagra adaak
magokat hogÿ wr isten ÿelentenee
meg mÿ dolog volna . zozat ÿewe hoz
ÿaÿok meenÿból mondwan .. mÿt chod
alkoztok ez dolgon . Ez maÿ napon . Az fel
sseeges kÿralÿoknak kÿrallÿa . vraknak
wra Cristus Iesus : Az kÿ mwlo Ieroni
mus papnak lelkeet kÿ vennÿ es az
dÿchóseegben vÿnnÿ . zallot le menÿor
zagbol . mÿnd az zent kar angÿalokkal . patri
archakkal . proffetakkal apostolokkal . Martÿ
rokkal Confessorokkal .. Es wr isntennek dÿ
choseeges zent zÿleÿe mÿnd az zent zÿzek
kel . es az bodog leelkókkel . <.> nagy tÿztóssee
ggel ÿewt alaa . Az meennÿeÿ nemes pal
ogar tarssoknak eleÿben . Ez az nagÿ dÿchó
seeges erwendetesseeg kÿt hallotok . Es ann
ak wtanna meg zóneek . hallanÿ . de enn
en magok nagÿ lelkÿ erwendetesseegben
maradanak sok ÿdeÿg Negyed pelda .
hogÿ dÿchóseeges Zent Ieronimus doctor
az ew nagÿ zent eerdemeenek es eeleteenek
mÿatta . ne leegÿen alaab valo bodogsa
ga zent Ianos baptistanaal es az zent apo
stoloknaal . eellÿen bÿzon lelkÿ latassal bÿ
zonoÿttÿa zent Agoston doctor . ÿrwan zent
Cirillus pÿspeknek / Mÿkoron eegÿ napon
agÿamba nÿwgonam : ÿme eeffelÿ koron
nagÿ sok zamtalan angÿalok ÿeweenek
en elembe . kÿk kózót <keth> lateek egÿm
ashoz ket hasonlatus zentóket : chak abban
vala kÿlemseeg kóztók hogÿ eeggÿknek
harom zeep draga kówekból zerzót gÿen
ges Corona vala feÿeeben . Az masÿkn
ak kettew .. kÿk mÿkoron kózel ÿewttenek
volna hozÿam . monda . lassw bezeed
del . az harom . Coronaas : Agoston ÿghen
gondolkodol Ieronumusnak eerdemes vol
tarol . de nem mehetz vegheere . De ÿme
azert ÿerttewnk eede hozyaad hogÿ meg
ÿelenchók . ÿmez en tarssom kÿ velem
vagÿon . ew Ieronumus . kÿ mÿkeppen en
hozyaam ÿgenló volt ew eeleteeben es
zentsseegeben . ÿgenló es hasonlatus az bo-
dogssagban ees . es vala mÿt en tehetók
ew ees tehetÿ . Amÿt en akarok ew ees
akarÿa . Es mÿkeppen en istennek zÿneet
latom ew ees lattÿa es erttÿ : De ÿmez
harmadÿk Corona . kÿ ennekem vagÿon
ewnekÿ nÿnchen . Az martÿromsagnak
Coronaÿa . kÿ mÿat kywe ÿewttem ez vÿ
lagbol : ewnekÿ kedeeg nÿnchen mert vere

{565a}
Hwllasawal . nem mwlt kÿwe ez vÿlagbol
De az keth Coronaak : zÿzesseeghnek es doct
orsaghnak dÿchóseege . kÿknek mÿatta eeg
ÿebektewl valaz ÿelentetÿk . Mÿkoron az
ert meg kerdóttem volneek . kÿ volna .
kÿ ennekem eellÿenek zolna es ÿelen
tene . felele En vagÿok Ianos baptista
kÿ hozÿaad ÿewttem / meg ÿelenthwen
Ieronimus doctornak erdemes es dÿchósee
ges voltaat ; twggÿad azert Agoston hogÿ
nem wgÿan vagÿon menÿorzagban
mÿnt . ez vÿlagon hogÿ eegÿk ÿrÿglÿ
az masodÿknak tÿztósseegeet es elówe
menteet .. es mÿndennel nagÿobbaa kÿ
wannak lennÿ keweelseghnek es telhe
tetlenseeghnek okaert . Menÿorzaghban
kedeeg semÿ ÿrÿgsseeg nÿnchen : de mÿnd
kÿsdedben nagÿban tekeelletes zeretet es
ÿgÿenesseegh eeggÿk masÿknak tyztóssee
geet erdemes voltaat es dÿchóseegeet
wgÿ zeretÿ wgÿ <zeretÿ> kÿwannÿa mÿnt
ha ewee volna . De meeg az eweet ve
le kózlenee chak lehetne azert eeggÿkn
ne dÿchoseege bodogssaga . mÿndennek
kóz . ezeket meg mondwan el enÿezee
nek elólem . Es mÿkoron ffel wchwtt
am volna . azt ÿgazan mondom hogÿ
olÿ nagÿ atÿaffÿwÿ zerelmet es mas
nak ÿawÿn valo eremet . erzeek en
magaban tamadnÿ kÿt soha annak e
lette nem erzettem vala ; Es tano bÿz
onsaag benne az wr isten hogÿ az nap
sagtwl foghwa ÿnkab ewrw̋lók mas
ÿo zerenchaÿanak tyztosseegelnek es e
ló meenteenek . honnem ennen magame
nak . kÿkben dÿcheertesseek az wr isten /
Ewtód pelda . kÿt ÿr zent Cirillus pispek
zent Agoston doctornak . sok declaraciot
el hagÿwan : De chak rÿwÿdeden az derekat
kÿ ÿelenthween wgÿ mond : Bodogsagus
zent Ieronimus doctornak . halala wtan .
tamada eegÿ gonoz erethnek ew tanoÿ
thwanÿwal kÿnek Sabianus vala newe
kÿ azt byzonÿoÿttÿa vala . hogÿ az ÿo
lelkók kÿk kÿwe mwlnanak . akar mÿ
nemew zentseeghbe<.>n az wtolso ÿtee
letÿg istennek zent zÿneet nem latnaak .
sem : pwrgatoriomban . sem pokolban
nem vynneenek senkÿt sem keent nē
zenwedneenek ew gonossagokeert : Es
purgatoriomnak helye nem volna .
Mÿkoron eellÿen vezedelmes dolgot ha
llottwnk volna . felette meg ÿedeenk ree
tteneenk

{565b}
Raÿtta . Annak okaert folÿamank az wr
istenhez es mÿkoron eegÿbe hÿttam volna
Az Iambor eegÿhazÿ neepeket es kerezttÿ
eneket . harmad napÿ beÿtót ÿmachagot
veteek reeaÿok hogÿ kenÿergeesewnknek
wtanna az wr isten ÿelentenee megh az
ÿgassagot es otalmaznaa meg az ew hÿwe
ÿt mÿndden vezedelmes hamÿssagtwl .
ÿme az harmad nap be telween . Dÿchósee
ges zent Ieronimus . ÿeleneek meg az ew
zerelmes ffÿanak . Ewsebius pÿspeknek
mondwan . ez vezedelmes ÿaratban sem
ÿt ne feel .. mert vege leezen ewnekÿ
ez wttal ; Monda zent Ewsebius . az zora
O en zentsseeges atÿam mÿre hatz el en
ghemet : bÿzon ÿmaran el nem hadlak
de el meegÿek veled / Monda zent Ieroꝰ .
Nem hadlak el teeged en eedes ffÿam
hwzon kÿlenczed napon en hozÿam ÿewz
es velem leez az nagÿ eremben erekkw̋l
erekkee . De meen̋ el mongÿad megh az
en ffÿamnak Cirillus pÿspeknek hogÿ
honapy napon mÿnd az hÿw̋ kereztÿenek
kel gÿw̋llÿenek wr <kopor> zÿlew ÿazolhoz
hol . <h>ott az en testóm el temettetót . gÿw̋l
lenek oda az mas vezedelmes felek ees
Es az harom embereknek testóket . kÿk
ez ee<ll>ÿel kÿ mwltanak ez vÿlagbol
vÿgÿeetók <vygyeet> oda : es az saakot
kÿt en eeletembe vÿseltem vessed az
harom holt testekre es ottan ffel tamadn
ak . azok fondamentomabol kÿ zaggattÿak
ez vezedelmes erethnekseegnek hazwg-
sagaat es Annak wtanna . zent Ieronīꝰ
el enÿezeek . nagÿ erembe es batorsagban
hagÿwan az ew ffÿaÿt / Mÿkoron azert
mÿnd azonkeppen tóttenek volna : es az
harom emberek / tellÿesseeggel mÿndenek
nek latasara ffel tamattanak volna .. kez-
deek nÿlwan predicallanÿ es vallanÿ
Az bodog leelkóknek dÿchóseegóket . Es az
bÿneseknek keennÿokat . mÿnd purgatorio
mba . mÿnd pokolban : kÿket az erethnók
ók tagadnak vala : Azt ees meg mond
aak hogÿ zent Ieronimus el vÿselte volna
ewket . mÿnd paradÿchomba . purgatorio
mba es pokolba : mÿndden dolgokat kÿk
ott volnanak meg ÿelenthween es hogÿ
az ennen testókben ÿewneenek es a'mÿt
lattak hallottak volna . mÿnddennek nÿlw
an mondanak . es zent Ewsebius pÿspek
kel esmeg kÿ mwlnanak . es az erek bodo
gsagra volnanak menendók / Mÿkoron

{566a}
Azert el ÿewt Volna Zent Ewsebiusnak h
alala napÿa . teetetee magaat az ew mes
tóreenek sakÿara hogÿ azon mwlneek
kÿwe es meg parancholaa . hogÿ az ew
testeet kózeel temethneek az ew mestóre
nek . Coporssoÿahoz De ne azomba . Es az
onkeppen .. nagÿ istenÿ feelelemmel oltarÿ
zentseegót veen hozÿaa . es magaat a
yanlaa zent Ieronimusnak . Harmad n
apon . mÿkoron kÿ mwlando volna ..
kezde ez zent Iambor . nagÿ keenokat es
zernÿw̋ latasokat lathnÿ zenwednÿ
Neha kezeÿt eegÿbe kwcholwan : feÿeet zem
eÿt teetowa forgathwan . Neha reettenetes
zowal . keÿaÿthwan . Nem teezem . Nem tee
zem . hazwtz : hazwtz . Neha esmeg Azonk
ozben kÿaÿttÿa vala mondwan Segheÿch
etók meg atÿamffÿaÿ . hogÿ el ne vezÿek
Azth lathwan halwan . az Iambor atÿaffÿ
ak meg reetteneenek . raÿtta es nekÿk le
hwllanak az feldre . Nekÿk kedeegh monda
nak . mÿnt vagÿon dolgod tyztólendew
atÿank . felele . a'mÿnt lehete Nem lattÿa
tok ee az pokolbelÿ erdegheknek soksagaat
kÿk enghemet el akarnak veztenÿ ? Mon
danak ewnekÿ : Mÿre akarnak vala keze
reÿtenÿ mÿkoron mondod vala Nem teezem . felele .
Azon valanak hogÿ az eeló istennek new
eet meg karomlÿam / Mondanak esmegh
mÿre fordoÿtod vala zÿnedet az feld felee
Felele hogÿ zÿneket ne lassam . mert olÿ
rettenetesek olÿ zeernÿek . hogÿ ÿnkab zen
wedhetnee el ember meene keenók ez vÿ
lagok vannak . honnem az ew zÿnek la
tasaat : Oh felsseeges wr isten haat mÿnt
leezen dolga az zegheen bÿnesnek hala
lanak : ÿdeÿn es pokolnak vezedelmes temlecz
eeben : annee zamtalan erdegheknek tar
ssassaga kózót . Ha ez zent Iambornak ee
llÿen feelelme volt kÿ mwlasanak ÿdeÿn
De mÿkoron az wtolso horara ÿwtot vo
lna . Zent Ewsebius pÿspek : meg emlekó
zeek az kegÿelmes wr isten az ew zolga
ÿanak kesalkodasarol . Es dÿchóseeges zēt
Ieronimus nekÿ ÿeleneek meg vÿgaztal
wan es eróssóÿthween ewtet hogÿ ne feel
ne : Es az sok tÿztwlatlan lelkók mÿnd
el fwtanak onnan : Monda ottan zent
ewsebius nagÿ vÿgh zÿnnel . honnan
ÿewz tÿztólendó atÿam . Mÿre keseel en
nÿ sokaÿg . keerlek mÿre hagÿod en zee
ghen ffÿadat :. zozat leen hozÿaÿa mÿn
denek hallasaara . mondwan . Ne feelʼʼ nē
hallÿak el . zeretó ffÿam . kÿt en felette

{566b}
Zeretók . es nagÿ chendesseeg leen . eegÿ
kewes ÿdeÿgh . es azonkeppen nagÿ la
sswsaggal . kÿ mwleek ez vÿlagbol : Az
harom feel tamadot emberek ees azon
horaban . kÿ mwlanak . es zent Ewsebius
pÿspekkel . az erek bodog eremre meene
nek . mert az harmÿncz napÿg mÿgh
eleenek ffel tamadasoknak wtanna nag̋
eróss sanÿarw penitenciat tartanak : ee
ÿel nappal el sÿrathwan ennen magokat
Mÿkoron eegÿ napon eeggÿket meg kerdettem
volna . mÿre sÿrathnaak magokat . monda
O ha twdnaad bÿzonÿawal te ees sÿrnaal .
Aloÿtod ee mÿnemew nagÿ keenra meen
nek nem chak az karhoztak . De meeg kÿk
purgatoriomba ees vÿtetnek : Twggÿad
azt bÿzonnÿal hogÿ soha embery elme
meg nem gondolhattÿa . De ha meegh
kezdettewl . foghwa vÿlaag veeghezetÿgh
meene keserw̋ keenok voltanak es leez-
nek mÿnd eeggÿee tehetneek . meegh
ees vÿgaztalaas volna . es egy zem pÿ
llantas az mas vÿlaghÿ keenhoz keepesth .
kÿt chak mÿ ees meg bÿzonÿoÿtottwnk
ez azert az mÿ sÿraswnknak oka . mert
feelewnk hogÿ esmeg oda ne vÿnnenek
kÿlembseeg kedeeg semÿ nÿnchen . kózte
pokolba awagÿ <ch> purgatoriomba chak az .
hogÿ az pokolbelÿnek soha veege nÿnchen
Az purgatoriombelÿnek kedeeg veege vag̋on
mÿkoron az wtolso ÿteelet el ÿewend
Awagÿ mÿkoron . az bodog lelkót az kenbol
kÿ zabadwlnak . De azt ees twggÿad hog̋
kÿlemben kÿlemben zenwednek . az bÿn-
nek nagÿ / awagÿ kÿsded volta zerent : M
ennÿeknek orzagaban ees azonkeppen kÿ
-nek mÿnd . nagÿ awagÿ kÿsded erdeme
zerent fÿzetnek /. Annak meg bezeellee
mÿkeppen kÿ mwlasoknak ÿdeÿn . meel nag̋
keent zenwettenek volna . es az sok zamta
lan erdegóknek markokbol . zent Ieronimꝰ
meg zabadoÿtótta volna es az testben be
hozta volna . ÿgheeról ÿgheere sok volna
meg ÿrnÿa : kÿkból zerelmes atÿamffÿ
aÿ : kewes zo<l>wal zolwan meg ÿsmer<.>-
tetÿk bodogssagus atÿank zent Ieroniꝰ
doctornak nagÿ hatalmas zentsseege erde
me . es kÿk ewnekÿ zolgalnak . awagÿ
mÿndden zÿkseegben hozÿaa folÿamnak
ÿrgalmaz seghedelme : kÿben mÿnket es
rezeltessen . zent isten . zent Ieronimus . Am̄ .

{567a}
Zÿz Zent Ferencz pa
triarcha Atÿankn-
ak Innepeeró̗l .
Ez maÿ zent Innepnek Epistolaÿat ÿrtta
megh zent paal Apostol .. Galattÿa belÿ
eknek ÿrt leweleenek hatod Capitulom
aban . kÿben emlekózÿk kerezttÿen zent h
ÿtnek eróss fondamentomarol : thwdnÿa
ÿllÿk Cristus Iesus kerezt faÿarol : es ÿo lel-
kew kerezttÿen embernek Constienciaÿarol
kÿkben aal es vettetót az erek Idwesseegh
nek regulaÿa : es tekeelletes eelethnek ere
ÿe . fondamentoma . kÿt az erek mÿnenh
ato wr isten meg aÿandekoz <.z> mÿnd
ezen vÿlagon bekesseeggel . es ÿrgalmass
aggal . Az mas vÿlagon kedeegh . erek dÿch
óseeghnek Coronaÿawal . pelda mÿnek
ewnk bodogssagus zent paal . Apostol . kÿ
lelkeeben hordozÿa vala Cristus Iesusnak
kerezthffaÿaat es zent sebeÿt : Pelda mÿ
nekewnk zent ferencz . atÿank kÿ testee
ben hordozÿa vala . Cristus Iesusnak kere
zteet es zent meelÿ sebeÿt . Annak oka
ert meeltan olwassa anÿa zent egÿhaaz
ew rola . ez ÿelen valo zent Epistolaat
kÿnek . bewtw̋ zerent valo magÿarsaga
ezenkeppen vagÿon .-
Epistola .
[A]Tÿamffÿaÿ : vala
kÿk akarnak kee
-llettetnÿ testben
azok keezereÿtnek
tÿteket kernÿewl
meteltethnÿ . hogÿ chak Cristusnak
kerezteenek haborwÿaat ne tÿrÿe
ek : Ennekóm kedeeg tawol leeg̋en
eegÿebben dÿchekódnóm . chak a' mÿ
wrwnk Iesus Cristusnak kerezteeb
en . ky mÿat ennekem ez vÿlagh
megh fezewlt . en ees ez vÿlagnak

{567b}
Vala kÿk azert ez regulaat kówe
tendÿk . bekeseegh azokon es istenn
ek yrgalmassaga mÿnd egheez ÿz
raelnek nemzeteen : Ennek towa
azert senkÿ ennekem : haborkodom
ne leegÿen . Mert en . wr iesusnak
sebeÿt vÿselóm en testemben . amē .
Ez maÿ Zent ewangeliomot ha kÿ akarÿa
megh lathnÿ . meg leelhetÿ eegÿeb Confess
ornak ÿnnepeen . kÿwel nem akarok eett
helt foglalnÿ : O kegÿes Cristus Iesusnak
zent eeló kerezteenek ÿegÿeewel megh
ÿegÿzettetót zerelmetes atÿamffÿaÿ . Nem
twdom mÿnemew zowal zollÿak . awag̋
ÿrassal ÿarwllÿak ez dÿchóseeges zent
ferencz<.> patriarcha atÿanknak : es isten ffÿa
abrazattÿanak . kepeenek . ÿegÿeenek . pel
daÿanak es kówetóÿeenek es mÿnd egh
eez kerezttÿenseegben valo romlasnak meg
wÿoÿtoÿanak . O mÿt zollÿwnk . mÿt ÿrÿ-
wnk eellÿen nagÿ zentseegre valaztot
embernek tÿztóssegeeról erdemeeról melto
sagarol .. mÿnd egheez ez vÿlaghnak kerek
seegeben . Es az nagÿ hatalmas dÿchósee
geenek ffel magaztalasarol . mÿnd egheez
meennyÿeÿ zent wdwarnak . feenes bodog
sagaban . kÿhóz aloÿtom halando emberne[k] elmeÿe
ÿnkab ÿwthat honnem bezeede : De hogÿ
ew nagÿ zent meltosaga dÿcheeretnel
kÿl meg . ne foztasseek . eellyen zegheen
meltatlan bÿnesektewl . ez ew zent ÿnnepee
nek tÿztóletes napÿan / kÿt feld meenÿ
dÿcheer : Mÿ ees kedeeg az ew ÿo voltarol
halalatlansagban . ne essewnk . Az nagÿ
kÿwaltkeppen valo malaztossagaban bÿz
wan . harom lelkÿ tanwsagokat veegÿe
wnk az ew zent eeleteeból mÿ lelkÿ
vÿgaztalaswnkra . es Idwesseeges<...>
kówetseegewnknek peldazattÿara :-
Elsew lelkÿ tanwsag ez . mÿ okaert ta-
maztaa . wr isten . ez zentsseeges atÿank
zent ferenczót eellÿen modon . ÿdónek
wtolso rezeeben . ez vÿlagra : ennen sebe
ÿnek hasonlatus ereÿwel . penitencia tar
tasnak swlsagawal . predicallasawal . es
mÿnd ez vÿlagon . az zent Apostoloknak .
moggÿok zerent . teetowa valo fwtossassal .

{568a}
Rea felelween azert dÿchóseeges zent Iras
belÿ doctoroknak bÿzon bezeedók zerent
mÿ leenk oka mÿnt ez eellÿen zentssee
ges dolgoknak Anÿa zent egÿhaznak ffÿ
aÿ . es kerezttÿen zent hÿtnek eppewletÿ
es meg tartassaga ; Azert az ew nagÿ ke
gÿelmessegeeból tewee wr isten hogÿ zēt
ferencz atÿankkat az ew zent sebeÿwel el
kÿldenee : hogÿ az meg azot : zaradot es
hydegódót istenÿ zeretetneel kÿl valo zÿ
weket . ffeel gheerÿeztenee es gÿwlaztanaa
Es hogÿ ÿnkab meg hÿnneenek ewne
kÿ ollÿan nÿlwan valo ÿegÿ alat m
ert twlaÿdon ez vÿlagnak Idwessegeert
bochattatot volna .. isten ffÿanak peeche
tÿwel . az az . zent sebeÿwel ; kÿn zerelm
es atÿamffÿaÿ ne keel chodalnwnk : De
ÿnkaab nagÿ halaakat raÿtta adnwnk
az kegÿelmes wr istennek hogÿ ez el ve
zendew vÿlaggal eellÿen segheedseegót
tett / meeltan mÿnden keppen mert ÿmar
an el feletkóztenek vala ez vÿlaghÿ
neepek Cristusnak ÿo voltarol . kegÿes
meg valtsagarol . zent keennÿanak
halalanak emlekózetÿról : Az zent kerezt
nek sÿros penitencia hordozasarol .
Senkÿ nem kówetÿ vala . Az aldot ist
ennek zent ffÿaat . Sem az apostoli re
gulaat zent zeretethnek . ÿgaz hÿtnek
es tekeelletes eelethnek wtan : el fele
tkóztenek vala . azert az meennÿeÿ
Nagÿ bodogssagnak . kÿwanatus keresee
seeról . De kÿ mÿnd ez vÿlagnak es enn
-en testeenek gonoz kÿwansaga wtan
eredót vala .. kÿ nÿlwan pokorra vÿzón
embert zent Doctoroknak mondasa ze
rent ; Senkÿ azert nem leelettetÿk vala
az ÿgaz . kerezttÿenseeghnek regulaÿa
meg zernÿw̋dót vala : emberÿ teremtót
leelekben . zent haromsaghnak abraz-
attÿa zent zÿne zemeelÿe kÿról wgÿ
mond zent Bernald doctor : O emberÿ
allat : mÿth ertez raÿtta mÿkoron azt
mondod . kerezttÿen vagÿok .. hanem hogÿ
Cristus Iesusnak attÿaffÿa es kówetóÿe
vagÿok . ha az wgÿ vagÿon . haat haat
Atÿa istennek erekseegeeben Cristussal ere
kes vagÿok : O nagÿ tÿztóletes meltosag
zeegen bÿnes isten ffyawa lennÿ . O nagÿ
kardagsaag Cristussal meenÿnek fóldnek
zepeet ÿawaat erekkwl erekkee . bÿrnÿ

{568b}
Zent Agoston meg wgÿ mond . Az kereztÿen
ember Cristusnak zent heÿÿaba vÿselÿ
ha ÿo eelettel nem kówetÿ / Azert mon-
daa . Cristus az zent apostoloknak mÿko-
ron ewket valaztaa es hÿwaa : kówesse
tók enghemet . thwdnÿa ÿllÿk . ÿo eelet
ben . Bodogssagus zent ferencz atÿankkat
azert . ÿgaz azon ÿdóben valaztaa wr
isten es kÿdee ez vÿlagra / mÿndden
mÿndden ÿo eeletet . lelkÿ ÿozagus
mÿwelkódet / penitencianak melto gÿm
ólche meg zónth vala .. es meg beewlt
vala . az alnoksaagh : kÿnek meg valthsa
gara eegÿzór el ÿewe wr ffÿw Cristus
Iesus az ew zent sebeÿwel es halal
zenwedeseewel . Azonkeppen . masod ÿdó
ben ez vÿlagnak meg wÿÿontasara
es meg tereÿteeseere azon zent isten ffÿa
halalanak ereÿwel es hatalmas ÿegÿe
ÿwel el bochattateek . zent ferencz atÿ
ank . hogÿ az restóket ffel ÿndoha az alma
sokat ffel seerkenche az bÿneseket megh re
ettenche az ffeelelmeseket . meg leelkó
sóÿche . az vak meróket meg feggÿe . Az
ÿokat ÿgazakat meg batoroÿcha . az tekee
lletesóket meg tÿzesoÿche . es az meg hol-
takat ffeel tamazÿa . kÿból meg ÿsmer
tetÿk bodogssagus zent fferencz atÿank
nagÿ zentsseeges . es hatalmas es erde
mes volta . Bodog annak felette az ew
zent zeerzete kÿt wtanna hagÿot . bo
dogok az ew ffÿaÿ ees . kÿk ewtet kó
wetÿk azon tekeelletes regulassagnak
eeleteeben : kÿknek eellÿen nemes feÿe
delmók vagÿon : eellÿen zentsseeges
attÿok es otalmazo vezerlóÿók vagÿon
wgÿ hogÿ meltan mondathasseek ew
rolok . az zent paal apostolnak kÿ sen
tenciazot bezeede kÿ meg vagÿon ÿr
wan az zent epistolaban Vala kÿk
ez regulaat kówetendÿk bekeseeg aze
kon es istennek zent ÿrgalmassaga /
Masod tanwsagwnk leezen bodog
ssagus zent ferencz atÿankban valo leelkÿ
ÿozagokrol : kÿkkel ÿollehet wr istennek va
laztot zerelmes zolgaÿa tellÿes vala mÿnt
az nemes zeep ÿllatw patika . es kÿlemb
kÿlemb draga kenetekkel es keenchel bel

{569a}
Lakodot Zekreen / kÿk kózót ÿmez ewt ÿeles
ÿozagok feellÿeben valanak ew benne Els
ew . Az nagÿ istenÿ kenÿerw̋letes kegÿes
seegh . kÿnek erósseegere fondamentomwl vette va
la . az meennÿeÿ ÿgaz mesternek monda
saat . Math . v . caplō . Bodogok az ÿrgalm
asok . kÿben olÿ ÿgheen el aradot vala
atÿank zent ferencz . mÿnd akkoron mÿko
ron Cristus Iesusnak atta vala ennenma
gaat . mÿnd akoron mÿkoron meeg ez vÿ
lagban eel vala . hogÿ mÿndenek ÿrgal
mas ferencznek hÿnaak . wgÿ mond rola
zent Bonauentura . kÿ az ew eeleteet m
egh ÿrtta . Olÿ nagÿ kenÿerw̋letesseeg
zallotta vala meg zÿweet mÿnd eleÿ
tewl foghwa ez ÿffÿwnak . hogÿ az z
ent ewangeliomnak bÿzon mondasa ze
rent . mÿnden keerónek aggÿ : ew ees
mÿndden zegheennÿel nÿomorwltal kóz
ólnee ennen magaat : ÿellessen ha mÿt
tewle istennek zeretetÿeert keertenek : mÿ
koron egÿzer egÿ zeghent heewón bocha
tot volna el . alamÿsnanaal kÿl : Annak
wtanna meg keseródeek raÿtta : kezde na
gÿ zÿwe zakadassal raÿtta bankodnÿ . wg̋
mÿnt felette bÿnt tett volna .. Nem tÿrh
etee de nagÿ hamarsaggal . wtanna fw
tameek es nagÿ beewen alamÿsnaat
ada ewnekÿ . es ffeel fogadaa ott wr
istennek hogÿ soha zegheent heeÿaban
el nem bochatana .. kÿeert nagÿ bew
seeges istenÿ zeretsseegót es malaztot
nÿere ew ees eerette az wr istentewl
Annak wtanna . gÿakortaa teezÿ vala h
ogÿ zegheenÿeket eetet ÿtat vala . rw
haaz vala / ferezt nÿwgot vala . wgÿ
hogÿ lassan lassan wgÿan termeezettee
valtoztata ennen magaban az zent ÿrgal
mas kegÿesseegót : kyeert meltan eerdem
lee ew ees az erek bodogssagot . Masod
lelkÿ ÿozaagh kÿ vala tekeelletesseeggel zent
ferencz atÿankban . meelseeges zegheenseegh .
kÿról wgÿ olwastatÿk . monda ewnekÿ az ew
attÿa ha Cristus zolgaÿa akarz lennÿ mÿnden
ez vÿlaghÿ ÿozagodat el keel hannod . ÿme
azonnal az Iambor pÿspekhez meene mÿnd
attÿaawal es ott le vetee mÿnd testÿ rwha
ÿaat mÿnd erekseeghenek ellene monda .
es attÿara vetee . ennenmaga kedeeg ma
rada mezeÿtelen chak eegÿ Ciliciom ÿmegbe

{569b}
Es monda . Ez napÿglan teeghed hÿwtalak
atÿamnak ez feldón : de ÿmaran meltan
mondhatom . az pater nostert : mert valaz
tottam atÿawl magamnak az wr istent
kÿben mÿnden keenchemet es remeensee
gómet helheztettem . Es ótózeek zegheen
seeghnek rwhaÿaban . es eegÿ kótel fottal
ewedzee be ennen magaat . Az leen ótóze
tÿ halalÿgh . es azonkeppen az mezeytelen<t>
Cristus Iesusth . ew zeeghen zÿleÿeewel
mezeÿtelen es zegeenÿewl akaraa kó-
wethnÿ : Az zent regulaban be ÿraa h
ogÿ az ew fraterÿ semÿ twlaÿdon ÿozagot
ne bÿrnanak . sem hazat . sem helt . De w
gÿan eelneenek mÿnt zarandekok es ÿe
weweenÿek ez vÿlagon . Harmad ÿozag
mondatÿk <.>eelethnek kemeenseege : kÿról
wgÿ Bonaventura . olÿ ÿghen kemeenseegg
el eel vala . hogÿ soha ÿo ÿzeeben valo
eetelt ÿtalt hozÿaÿa nem vett . De az eet
ket hamwal egÿeleÿtette awagÿ vÿzzel .
vÿz ÿtalt nagÿ zomeehsagnak koran vett
hozÿaa . mÿndenestewl meg nÿomoroÿthwan
az erzeekenseegót hogÿ az okossaghnak ellene
ne rwgodozhatna . es bÿnnek zÿlemeere ew
benne ne wralkodhatneek . ostorozast kedeeg
beÿtót vÿgÿazast . sÿrast ohaÿtast meennÿet
tett leegÿen . ew testeenek zakazkodasara . kÿ
gondolhattÿa megh .?. Neegÿed ÿozaagh
mondatÿk meelseeges Alazatossaagh kÿról
wgÿ mond Bonauentura : Az leelkÿ ÿoza
goknak órÿzetÿ . Alazatnak ekosseege ólÿ
felette el beew̋lt vala ew benne . hogÿ se
mÿ ÿot . es magaztatast . ew magarol zolnÿ
senkÿ eegÿebet nem hallot hanem chak
En zeeghen bÿnes . haznalatlan ember /
Annak okaert raÿtta leett zÿdalmassagon
ewrw̋lt es meltonak aloÿtotta magaat
reea . ha kedeeg tÿztólteek . dÿcheerteek
ottan meg zomorodot raÿtta : Annak oka
ert meeg Gargÿansagot sem akar vala
vÿselnÿ . hogÿ chak alazatossagban eelhetne
Ewtod modatÿk : nagÿ tÿredelmesseegh
nek zenwedeese / kÿról wgÿ olwastatik
mÿkoron assissÿ varasnak wczaÿaan
el menne mÿnt eegÿ eze vezót kaba .
eennen onnan hagÿgallÿaak vala
ewtet aloÿthwan hogÿ meg bolondwlt
volna . ew kedeeg nagÿ bekeseeggel zen
wedween . mÿnt ha sem lathnaa hal
lana . sem ereznee . dolgara meegÿen
vala .: Annak felette naponkeed valo

{570a}
Betegsseegÿben kÿket wr isten veet vala
reea oly nagÿ tÿredelmesseeggel . es beke
seeggel . zenwedÿ . mÿnt ha kÿ nagÿ
ÿo lakasban volna . nagÿ halaa adas
sal ; Mÿkoron kedeeg egÿzer felette el e
pedót volna .. monda ewnekÿ egÿ nagÿ
eeggÿegÿw̋ frater . O frater ferencz atÿ
am bÿzonÿawal ÿghen meg nehezó-
tteel . De keerÿed az wr istent hogÿ e
mellÿe ffel egÿ kewessee az ew kezeet ro
lad / ÿme hogÿ azt hallotta volna az
zent Iambor . nagÿ sÿrwan kezdee ke
ÿaÿtanÿ . hanem twdnaam az te eegg
ÿegÿw̋ artatlansagodat . maÿdan kÿwe
ÿzneelek ennen . mÿkeppen meród te az
wr istennek ÿteeletÿt meg feddenÿ es
gonozra veelnÿ . Ottan azert le eseek
zent ferencz az fóldre kezdee az fóldet
apolgathnÿ mondwan .. Halaat adot
en teeneked O en eedes wram Iesus
mÿnden en faÿdalÿmrol . Azon keer
lek hogÿ ha kellemetes te zent akara
todnak zaaz ennÿet vess en ream . hog̋
az een leelkomnek vÿgaztalasa bel tell
ÿesóggÿeek es semÿ nehesseegeben meg
nem bantotta az wr istent ellene m
ondwan . mÿnt zent Iob patriarcha
O azert zerelmes atÿamffÿaÿ . ÿme la
ttÿok hallÿok az wr isten zerelmes zol
gaÿnak eeletÿt : kÿ mÿat az meenn
ÿeÿ bodogsagot eerdemletteek .. mÿne
kewnk kedeeg Idwesseeges pelda ke
ppen hagÿattanak hogÿ awagÿ chak
tawol kówethween : rezeltessen wr isten
az ew zenthseeges erdemókben .
Harmad tanwsagwnk leezen
mÿnemew melto emlekózettre valo me
eltosagokkal . ffel magaztalaa wr isten
bodogssagus zent ferencz . Confessor zolga
ÿaat : kÿról zent Bonauentura emlekó
zÿk rola . Elezer mert nagÿ malaztos
es meg yÿlagosodot elmeeÿe vala . mÿnden
ÿrasnak ertelmeere . ÿollehet maga soha
ÿrast ne tanwlt lett leegÿen : kÿre eellÿen
bÿzonsagot talalwnk eeleteeben . mÿko
ron eegÿ nagÿ zent ÿras belÿ doctor meg
keseertótte volna ewtet . nagÿ meelʼʼ ker
deest kerdween ew tewle : kÿre zent fer
encz oly bólcchen felele meg feÿthw
een ew nekÿ az kerdeest zent leelek
malazttÿa mÿat : hogÿ az bólch doctor
chak semÿnek aloÿtanaa magaat elótte

{570b}
Ottan monda . bÿzon mondom hogÿ ez istenes
atÿanak olÿ tÿzta es meelʼʼ bólccheseege
vagÿon . mÿnt <eegÿ> ha zarnÿon ÿarna
Az mÿ twdomanÿwnk kedeeg hason ch
wz maaz ez feldón / Masodzor merth
ÿewendó dolgoknak ÿsmertÿ ees vala
ew benne kÿról wgÿ olwastatÿk / Mÿko
ron eegÿ nagÿ kazdag ember vendeeggee
hÿtta volna hazahoz zent ferenczót : mÿ
nek elótte aztalhoz ÿlneenek . monda
az zent atÿa . az Iambor gazdanak : elezer
hamar gÿonnÿal meg : teegÿ testamen-
tomot es zerezd meg te hazadat . Az
Iambor azonnal azonkeppen teen . Es ann
ak wtanna le <es> telepódween az aztal
hoz . kezdeenek eegÿebek eennÿ ÿnnÿa .
Az Iambor . azonnal . kÿ bochataa leelkeet
zent ferencznek mondasa zerent : Es nag̋
sokaknak megh lattÿa es ÿsmerÿ vala .
meeg zÿwe tÿtkaat gondolattÿaat ees
Harmad malazttÿa vala hogÿ meegh
az oktalan allatok ees enghednek vala
ewnekÿ . kÿról wgÿ olwastatÿk eeleteeben
mÿkoron masod magawal egÿ allo thoo m
-ellee ÿwtot volna . lataa haat nagÿ sok
Apro madarkaak gÿewltenek egÿbe es
nagÿ zeepen Cantalnak . monda ottan
frater tarssanak . ÿme az en hwgaÿm
mÿkeppen dÿcheerÿk az ew teremteÿóket
meennÿewnk el azert mÿ ees kózÿkbe
mongÿok meg az zolosmaat . Mÿkoron
azert kózÿgben meentenek vona . senkÿ
kózzólók ffel nem kelee helÿeeról . es el
kezdeek az istenÿ zolosmaat olwasnÿ . De
mÿkoron az nagy cherÿ<.>póleestewl egÿ
mas zawaat nem erthetneek . Paran
chola nekÿk az zent atÿa hogy eegÿ
kewessee veztegleneenek mÿg ewk el
veegezneek .. Es azonnal meg chendezó
deenek : Annak wtanna . paranchola
hogÿ Cantalnanak : es ottan meg el
kezdeek az zolaast .. EEllÿen dolgokat .
gÿakortaa teett bodog zent ferencz atÿ
ank es nagÿ ereme volt benne lel-
ke zerent . Negÿed malazttÿa vala . hog̋
vala mÿkoron ez termezetzerent valo
eeltetew allatoknak . parancholt . mÿnt
tÿznek vÿznek . dógós eghnek .. sÿrta
lan fóldnek . vadaknak madaraknak akarattÿara haÿtotta ewket
kÿkben meg ÿsmertetÿk az ew tÿzta artat-
-lansagus eelete .

{571a}
Towabbaa vala ew benne . ez vÿlagtwl valo
tekeelletes el valasnak es el zakadasnak
malazttÿa . erzeekensÿnek okossaga alaa valo
haÿtaasa : leelkeenek . istenhez valo eegÿe
-newlese . Az meennÿeÿ dÿchóseeges eeleth
nek ezen halandosagban valo meg kosto
lasa .. Cristus Iesus zeplótelen eelethn
valo hasonlatus kózelgheteese : kÿról
zent Ianos ewangelista wgÿ mond .. atÿ
amffÿaÿ ty ees wgÿ yaryatok mÿnt
ew ÿaara . zent paal meg . wgÿ mond .
Atÿamffÿaÿ ótózÿetók ffeel Cristus Ies
usnak fegÿwereeben / de mÿchoda lee
gÿen wrwnk Iesusnak wta ÿarasa
es fegÿwere . O aÿaÿtos kereztÿen emb
er . ha azt kerdód . ha azt akarod meg
twdnÿ . Tekeench meg . Az aldot Cristus
Iesusnak fezewletÿt ottan meg twdod
azonnal meg ÿsmeród . Ha towabbaa
azt kerdód mÿkeppen keel kówethnÿ
Tekeench meg bodog zent ferencz atÿ
anknak . kepeet . ffeel vett sebeÿt . ottan
meg twdod . azonnal meg ÿsmeród /
Ha kÿ azt mongÿa . hogÿ nem mÿndenn
ek aggÿaak az nagÿ malaztot : En azt
mondom . hogÿ vala meel ke<r> emberen
az aldot ÿegÿ nem leÿend . Az sem
kerezttÿen . sem Idwesseeghnek helÿeen
nÿnchen . erched awagÿ test zerent aw
agÿ leleek zerent . Hallÿad zent paalt
mondwan . En meg fezewltettem ez vÿ
laghnak . ez vÿlaag ees ennekem : eet
az meg fezewleesón ertetÿk ellene m
ondaas : Azonkeppen mÿnt mond az kere
ztÿen ember mÿkoron meg kereztólkód
ÿk ellene mondok ez vÿlaghnak ; Mÿt
mond Cristus Iesusnak zolgaÿa mÿko
ron . zent zeerzetben . óltózÿk . mÿndden
ÿozagaat rwhaÿaat . tehetsseegeet enn
en magaat . zabad akarattÿaat el han
nÿa vetÿ ew tewle : es chak eegÿ zel
keppen eelween ez vÿlagon : ÿmaran
lelke zerent bel ÿrattatot az meennÿ
eÿ eeló kenÿben az zenteknek tarssass
agokban zent paal apostolnak mondasa
zerent . eellÿen leen ez Angÿalÿ zent
ferencz : kÿ mÿnd ew zentsseeges eele
teenek erdeme zerent . mÿnd az felss
eeges teremtó wr istennek hasonlatus
zyne es abrazattÿa zerent : mÿnd ez
vÿlaghÿ eelethnek leelekben valo meg

{571b}
Valtssaga . az az . wÿoÿtasa zerent bÿnból
melto leen meg fezewltethnÿ : mÿnd
lelke zerent mÿnd halando teste zerent .
Meelÿ nagÿ Istenÿ malaztnak aÿande
kaat tebbeknek ees olwaswnk enghett
ethween lennÿ .. zent Damonkos atÿa
nk zerzetÿból : nemes aÿoÿtatus zent
zÿzeket : wgÿan mÿ ÿdettewnk ees .
kÿn kerezttÿen embernek . lehetetlen
keppen nem keel chodalnÿ . De azon . m
eeltan keel sÿrnÿ ohaÿtanÿ : hogÿ kew
esnek lattÿok hallÿok es nem mÿn
dennek enghettethnÿ :
Veegre valo malazttal zeretee wr ist
en bodogssagus zent ferencz atÿankat
hogÿ nagÿ zent eeletben . veegezee el
az ew eeleteet . kÿról wgÿ olwasta
tÿk Mÿkoron assis newó varasban
lakózneek . ew ÿffÿwsaganak ÿdeÿn
hwz eztendeeg . mÿnt ollÿan ez vÿlagÿ
ÿffÿw : kereskódees wtan ÿara : kÿból
az wr isten : kÿ zakaztwan . wtanna
valo hwz eztendót wr istennek zol-
galattÿaban mwlataa .. Bodog hala
lanak elótte keth eztendówel .. eer
demlee Cristus Iesusnak zent sebeÿt
reeaÿa vennÿ :. mert az ÿdóben wr
isten el akarÿa vala sÿlleztenÿ ez
<..> vÿlagot : wgÿ ees lett volna . az
gonossagnak swlsagaert . ha azzonÿ
wnk zÿz maria . eerettewnk nem
esedózót volna : kÿnek meg fordoÿ
tasaara . akkoron valaztatanak ez
keth zent Atÿaak zent Damonkos
zent ferencz . olÿ mÿnt ez vÿlagnak meg
valtssagara . mÿert ew eerettók kegÿel
mezee wr ez vÿlaghnak hogÿ el ne vez-
tenee . Mÿkoron azert ezenkeppen bodog
zent ferencz atÿank wr istennek mÿnden
parancholatÿt bel tellÿesoÿtótte volna
Es sok testÿ betegseegóknek wtanna ha
lalara kózelgetót volna .: teetetee magaat
mezeÿtelen . az mezeÿtelen feldre . hogÿ
bÿzonsaggal . azt ÿelentenee mert semÿ
reeze sem erekseege ewnekÿ ez vÿlagon
nem volna az puzta fóldneel : kÿból wr

{572a}
Bel fódózee hogÿ ne lathnaak es ez vÿl
aghÿ hew dÿchóseeghtewl magaat megh o
hatnaa : Es monda az fratereknek : ÿme
a''mÿ enghemet ÿlletót meg tóttem . Amÿ
tÿtóket ÿllet . Cristus Iesus meg tanohon
reea : Annak wtanna kezeÿ ffeel emelw
een meg aldaa wr istent . es ÿntee az
fratereket hogÿ Cristus Iesus zerelmeeb
en meg maradnanak . es meg aldwan
ewket ees monda ÿmaran wr isten
hozÿatok en eedes ffÿaÿm . ÿmaran en
wr istenhez meegÿek . kÿ malazttÿanak
aÿanlak mÿnnÿaÿan tÿteket hogÿ ab
ban lakozÿatok . es keree hogÿ az zent ew
angeliomot olwasnaak . elette es mÿko
ron nagÿ fÿgÿelmesón es eedes leelek
kel . halgatnaa : azon isteni eedesseegben
kÿ mwleek ez halando vÿlagbol . az-
on ÿdóben mÿkoron ÿrnanak wr ffÿw
zÿletethnek wtanna . ezer . keth . zaaz . h
armÿncz eztendóben . es azonkeppen me
ne az erek dÿchóseeghnek bodogsaga
ban . Cristus Iesusnak . es dÿchóseeges
zent haromsaag wr istennek zÿnról
zÿnre valo eedes latasaara . kÿnek
tÿztóletes ken̋ergheese zerelmes essedóze
se . kegÿes eerdeme Aldot zentseege
leegÿen mÿndnÿaÿwnknak bÿne bo
chanattÿa . gonosban oltalmazasa . es
halalwnknak erek gÿamola . Amen .
Annak wtanna halwan kÿlenczed
zent Gergel papa . ez zent atÿanak Bo
dog kÿ mwlasaat . mÿert nÿlwan m
eg ÿsmertte vala meeg eelteeben es
az ew zentseeges eeleteet ez erdemes
voltaat .. Sok choda teetelóket ÿrgalm
akat ÿegÿeket ees hallot <vala> volna
ew felóle . kele ffel mÿnd az Cardina
losokkal . es ÿewe assisban es mÿnd
zokas . nagÿ tÿztósseeghel . megh zentóle
az ew zent testeet . es bel ÿraa . az
zentóknek zamok kózzee . Es ÿnnepót
zerze ewnekÿ ew halalanak napÿaat
mÿnd egheez Anÿa Zent egÿhazban
nagÿ tÿztósseeggel ÿllenÿ tÿztólnÿ . m
ÿnt zemewnkkel lattÿok . Azert zerelm
es Atÿamffÿaÿ bÿzonÿawal melto
ew zentseeges voltaat dÿcheernÿ es
ewnekÿ aÿoÿtatussaggal zolgalnÿ hog̋
leegÿen seghódelmewnk . mÿnd eeletew
nkben mÿnd halalwnknak ÿdeÿn Am̄ .

{572b}
Imaran lezen emlek-
-ó̗zeth az Nagÿ zenth
Carthwsiay zerzethn-
-et eredetÿró̗l .:-
[A]Ldot . wr Istenben Zerelmes att
ÿamffÿaÿ Bÿzonÿawal ak
arnaam ha beeweb . ertel
emnek zolasnak mondasn
ak es ÿrasnak malazttÿa
wal . beewólkódhetneem : hogÿ nÿlwabb
an kÿ ÿelenthetneem : Ez zentsseeges zeer
zethnek fóldón meennÿen valo hatalmas
eerdemes voltaat . zeplótelen meltosagaat .
Artatlan mÿwoltaat . leelkÿ testÿ zeepsegeet
istenÿ dÿcheeretben valo . gÿenÿerw̋seeges
eedesseegeet : ez vÿlaghÿ eeletben valo
kemeensegeet . Angÿalÿ eelethez valo
kózeelseeget . Emberÿ tarssassagtwl valo el
tawoztatasaat . meennÿeÿ nÿaÿassagban
valo keesalkodasaat : es mÿndden eegÿeb
zeezetók kózók fóldón meennÿen . felleeb
ben valo hatalmaat es kÿralÿ meltosa-
gaat . kÿról meltan olwastatÿk wr papÿ
Bwllaknak lewelókben . O zÿz Carthu
sÿa . kÿ lehet te hozÿaad hasonlatus ?
Neemwllanak megh azeert a' beekaak kÿk
nem zennek ez zent zÿz zerzet ellen cha
chognÿ . zennÿenek meg zemeerem bezee
det ellene zolnÿ : kÿnek nem twggÿaak
zentsseegeet vallanÿ : Nem mondatÿk ez-
esnek az kÿ masban azt gÿlólÿ awagÿ
ragwan zollÿa : kÿt ennen magaban
zereth lennÿ Az sem ezesseegh : kÿt m
ÿgh nem twd nem ÿsmer : ÿmaran ba
tor ÿteelnÿ : kostollÿa meg mÿnden embe
rÿ Iamborsaagh . es twdwan vallÿa . m
ert . nÿnchen Az ÿgaz Carthusianak
Izraelleeben Augurium : nec Wolum . nec
diuisio nec mutatio vlla . nec prenaricacō
vsqu modo . teste Btō Ber . in maiori Cro
nica etcetera . Nÿnchen Carthwsiay zerzetben .
semÿ Ideghenseeg : sem balwan hÿtel .. sem
kethfelee zakadaas . sem valtozaas : sem zeer
zethnek zaggatasa . mÿnd ez maÿ napÿglan
ees elsew fóndalasatwl foghwan . kÿnek

{573a}
Bÿzonsaga bodogssagus Zent Bernald do
ctor az kÿ wgÿ mond az nagÿ Cronica
-ban . az zent Cartusiay zerzettról . hogÿ
mÿndden . anÿazent egÿhaz belÿ zeerz
etek kózót eelsew helt es feÿedelems
eegót tarth .. Nem hogÿ ÿdózerent el
eeb valo volna . De zentsseghes es ke
meen eelethnek meltosagawal . Ann
ak okaert ees newezÿ ewtet . Anÿaze
nt egÿhaaznak zeepseegew kew ozlopa
nak . mert soha . az elsew ÿgÿekózethn
ek meltosagabol . kÿ nem esót le sem
zallot . mert kÿwalt keppen meg tartatot
zent leelek wr istentewl mÿnd ez maÿ
napÿglan . ew mÿvoltaban .. Ezeket zent
Bernald doctor . mongÿa : De hogÿ ennÿ
zoo bezeed leegÿen ellene nem choda
mert kezdettewl foghwa volt az . hogÿ
az ÿoknak ellene valook leegÿenek ez
vÿlagon . De quo phus . opposita nō cogno
stuntur nisi ꝑ opposita . Mÿglen azerth
az wr ÿsten vala kÿt ÿnkab zereth
Annewal ÿnkab meg haggÿa keseer
tehnÿ . hogÿ az temptacionak fazeekab
an . kÿ forÿon tÿztwllÿon mÿndden Idw
esseeg ell<.>en valo bÿnnek taÿteeka
es nagÿob erdemet gÿóÿthessen az ollÿan
tÿredelmesseeghnek ÿozagawal : pelda
az zent Martÿrok . Iambor eeletew Con
fessorok zent zÿzet . Azert monÿÿa zent
paal apostol . Senkÿ nem Coronaztatÿk
hanem ha . annak elette eressen keesal-
kosandÿk :-
Iarwllÿwnk azert bellÿeb bezeedew
nkben . es lassok hallÿok meg nÿlwa
bban . mÿkeppen leen eredetÿ . Az zenth
Carthwsiaÿ zeerzethnek : Wgÿ olwastatik
Az zent Cartusiaÿ Atÿaak zeezetekben .
Heeted Gergel wr papanak . Es neeg̋ed
henricus Romaÿ chazarnak ÿdeÿókben
mÿkoron wr ffÿw zÿletethnek wtanna
ÿrnanak ezer Nÿolczwan keth eztendó
ben . Mÿkoron parisnak varasaban
nagÿ ÿeles vniuersitas . de akÿ twdoman
nak bólcheseege vÿragozneek . es zamta
lan neep volna raÿtta . doctoroknak m
estereknek zamtalan volta . az ÿdóben
eellÿen reettenetes choda dolog tórteneek
azon varasban : Vala eegÿ ffew ÿeles

{573b}
Doctor kÿ mÿnd bólccheseeggel mÿnd elkól-
-cchel . ÿo eelettel lattatÿk vala felw̋l m
wlnÿ az teb doctorokat : es nagÿ tÿztósseeg
ben tartatÿk vala . Terteeneek nagÿ be
tegseegben esnÿ es ÿwta halalara . Azon
ban kÿ ees mwleek : kÿnek mÿkoron nagÿ
tÿztósseeggel keezewltenek volna halalanak
zolgalattÿara . vÿweek az zent egÿhazhoz . Es
ÿwthwan az hallottak zolosmaÿaban az
ÿgheere Responde michi : ÿme ottan az m
elt holt ember ffel ÿle az nozolÿaban
es nagÿ rettenetes zowal mÿndeneknek
hallasara monda . Istennek ÿgaz ÿteeletÿ
zerent be vadoltattam ; Esmeg le fekeweek
meg halwan .. Azt lathwan halwan az
zamtalan neepek . megh reetteneenek raÿtta
es halaztaak temeteeseet masod napra .
gondolwan mÿ lenne az <.> veegezetÿ : Mÿ
koron esmeg nagÿ zamtalan neepek gÿe
wltenek volna . az nagÿ choda lathnÿ
Esmeg az egÿhazÿ neepek ÿwthwan azon
ÿgheere mÿnt eleeb . ÿme esmeg ffel ÿle
Az meg holt ember . es monda . Istennek .
ÿgaz ÿteeletÿ zerent meg ÿteeltettem . Esm
egh le haÿtaa magaat meg halwan . hog̋
azt lattaak volna . Annewal nagÿobban
el ameelkodanak raÿtta . Es nagÿ sok
zamtalan neep gÿewlekózeek ÿmaran
harmad nap az reettenetes choda latnÿ
Es mÿkoron esmeg az zolosmaat monda-
naak nagÿ zeernÿw̋ reettenetes zowal .
keÿaÿttaa . mondwan . Istennek . ÿgaz
ÿteeletÿ zerent el karhoztattam : meelʼʼ
bezeedón . mÿeert soha ollÿan dolgot
nem hallottanak . vala : olÿ ÿghen m
ÿndenek meg retteneenek . hogÿ ÿng̋en
nem twggÿaak vala mÿt teegÿenek
De mÿeert bÿzonÿos leenek benne
hogÿ wr ÿsten zÿne elól kÿ rekeztettót
volna erekkewl erekkee . Towabbaa semÿ
zolosmaat . semÿ ÿmachagot . anÿazent
egÿhaaznak zokasa zerent nem teenek
eerette : zentólt fóldben sem temeteek . De
el kÿ vÿweek : az parragra . temethnÿ
ÿme mÿkeppen leen veeg<.>e noha nagÿ
tÿztósseegben tartatÿk vala ez vÿlaag
zerent : kÿról mÿndden ez vÿlaghÿ tÿz
tesseegbelÿ ember peldaat vehet ..

{574a}
Masod Capitulum
[A]Z . ÿdóben mÿkoron az hat
almas wr isten az ew nag̋
ÿgaz es yteeletÿt ezenkepp
en meg mwtatta volna .
Valanak az teeb doctorok
kózót kÿlemb kÿlemb re
nd belÿ neepek .. kÿk kózót ott ÿelen va
la . Nagÿ Colonnÿanak keralÿ varasaa
bol . Bruno newó doctor . Nemet . Remen
sis varasbelÿ Cananok . es tÿztóletes ee
gÿebek kózót : Ez nagÿ rettenetes dologh
lathwan megh reettene ew lelkeeben .
es zallasara menween hÿwataa hoz
ÿaa ew ÿsmeró nÿaÿas baratÿt zol
wan . bezeelween ez eellÿen halhat
atlan dologrol . mÿt keellene tennÿ
kÿk kózót ÿelesbek valanak . landui
nus mester : keth Isthwanok : mÿnd ketten
zent Ruffinus egÿhazaban Cananokok
eeggÿk diensis . Masÿk Burgensis . hugo
Caplanok . es keth parazt atÿaffÿak . An
dreas es Gwarinus . eegÿbe zamlalw
an <heetew> heeten wr istenben . atÿaffÿ
ak . Monda . Bruno doctor mÿndennek
elette . es hallasaara . En zerelmes es
keewanatus atÿamffÿaÿ gÿakortaa ha
llottok es olwastok zent paal apostolnak
mondasaban . mastan kedeegh nÿlwan
zemewnkkel lattÿok . meelÿ ÿghen fogh
atatlanok<.> leegÿenek wr ÿstennek ÿtee
letÿ es ÿaratlanok az ew wtaÿ /-
ÿme ez nagÿ bólch embert mÿndnÿa
ÿan lattok ÿsmertók /. es wgÿ aloÿtot
tok hogÿ mÿnden ÿozaggal Iamborss
aggal . tÿztasaggal . tellÿes leegÿen .
Mastan kedeeg ennen zaÿabol hallook
ez karhoztathwan lennÿ ÿstennek ÿgaz
ÿteeletÿ zerent / O zerelmes atÿamffÿaÿ
gondolhattÿok ee ? mÿnt vagÿon ma
stan dolga . nÿawalÿasnak . pokolnak
fenekeeben .. Gondolhattÿok ee ? mÿth
haznaltanak ewnekÿ az nagÿ ez vÿlaghÿ
bewlcheseegók . dÿcheeretók tÿztósseegók ?
kÿnek hÿzÿek annee gÿettrelme vagÿon
mastan . menee gÿenÿerw̋seegben eelt
eelween ez vÿlagban .. kÿnek testeet nagÿ

{574b}
Zegÿenseeggel latook az parragban temeteth
nÿ . leelkeet kedeeg pokolbelÿ erek keenban
helheztethnÿ . Ha azeert eellÿen tÿztóssee
gbelÿ ember<ÿ>nek . es Iambornak ember ÿtee
letÿ zerent . el keel veznÿ ha mÿ zeegen
bÿnesek mÿt teegÿewnk . Mÿhóz bÿzÿw
nk howa fwsswnk : ÿme nÿlwan va-
gÿon mert mÿnt bÿnesek vagÿwnk . es
el ÿzamtwnk az artatlansagnak wtarol
propheta mondasa zerent .. Es mÿnd h-
aragnak ffÿaÿ vagÿwnk : es hasonlatus
keenra meltok . Apostolnak mondasa zēnt
hanem ha az wr istennek ÿrgalmasaga
megh tartand . De felette feelelmes neta
lantan . nem tarttÿa meg ew nagÿ hara
ghÿaat ew zent ÿrgalmassaga ellen .. Oh
azert zerelmes atÿamffÿaÿ meelÿ nehez
dolog vettetót mÿ zemeÿnknek eleÿben
Senkÿ nÿnchen kÿ ew ereÿben ÿowoltab
an Iamborsagaban es ÿgassagaban bÿzha
sseek ez fóldón . mert mÿnd veetkóztewnk
es zÿkseegósók vagÿwnk . istennek ÿrgal
massaganaal kÿl : kellÿw̋nk ffeel azert
keressewnk tanachot kÿwel Idwezóÿthe
ssek mÿ leelkewnkket :-
Ne az Sÿdoktwl : mert ewt emberÿ ÿga
ssagban vetótteek remeenseegóket .: Ne
az ghórógóktw̋l se az reeghÿ bólchektewl
kÿk ennen teetemeenÿekben bÿznak . Ne
ez vÿlagot atal fwto ezes neepektewl
ees . mert azok wr istent mÿwolta zerent
nem ÿsmerÿk . De meennÿewnk . bólch
mondasa zerent az isten feelókhóz . es kÿk
wr ÿstennek wtan . es parancholattÿa
wtan ÿarnak . es eelnek .-
Veegÿewnk azert elssew tanachot en
nen magatwl kÿ zoozolwnk . atÿa mÿn
den hato wr istennek zent zÿne elóth
az ÿgaz Crÿstus Iesustw̋l : es kÿ mÿ bÿ
neÿnknek megh bochatoÿa : es hallÿok
mÿt mond . az zent ewangeliomban
Tarchatok penitenciat es hÿggÿetók az
ewangeliomnak . mert el kózelget isten
nek orzaga . Meg wgÿ mond . mert ha
penitenciat nem tartandotok : eegÿetem
ben mÿnd nÿaÿan el veztók : Masodzor
hallÿok kereztólew Ianos mondasaat . Tar
chatok penitenciat mert el kózelget istennek-
orzaga

{575a}
Harmad bÿztato . tanach Zent peter Apostol
kÿ wgÿ monda .. az tewólgó Sÿdo neep
nek tarchatok penitenciat es terÿetók
meg hogÿ tÿztwllÿanak meg tÿ bÿneÿ
tók . mondanak az sÿdook az zo halwa
mÿt kellÿen teennewnk atÿankffÿaÿ
felele zent peter . mÿndentók meg kerez-
telkóggÿeek . es penitenciat fogaggÿon
ew bÿneÿnek bochanattÿara . es annak
wtanna tÿ ees veezÿtók az vÿgaztalo
zent leeleknek aÿandekat . Neegÿed ta
nach zent <paal Apostol> propheta . ha
ez neep penitenciat tartand tett gonoss
aghÿról . en ees penitenciat tartok . hogÿ
gonozt gondoltam volt ew ellenek ee
rette . azt mongÿa az wr isten :-
Azert zerelmes atÿamffÿaÿ ez ÿo es Id
wesseeges tanach . ha wr istennek ÿgaz
bozzw allasaat . es reettenetes ÿteeletÿt
el akarÿok tawoztathnÿ . hogÿ peniten
ciat tarchwnk es kenÿ hwllatassal mo
-ssok meg a' mÿ bÿneÿnket : Ez az wt kÿ
erek eelettre vÿzen : Annak okaerth
zerelmetes Atÿamffÿaÿ . zent peter apo
stolnak mondasa zerent . hannÿwnk
el mÿ tewlw̋nk mÿndden fertelmetesse
góket es gonossagnak beewólkódeseet
fogaggÿok hozÿank az ÿgaz bezeedót
mÿnden zÿlÿgsseeggel . kÿ Idwózóÿthe
tÿ a' mÿ leelkewnket . terÿewnk az wr
istenhez . es ÿrgalmaz mÿ velewnk /
Mert ꝓptha mondasa zerent ÿghen keg
ÿes es ÿrgalmas . nem akarÿa az bÿne
seknek halalokat de hogÿ meg terÿenek
es eellÿenek . Azt ees mondom hogÿ
ne halogassok naprol napra . Mert wg̋
mond Salamonnak zaÿa atal .. hÿwa
lak es nem akaraatok . kÿ terÿezteem
en kezeÿmet es nem leen kÿ reea tek
eentene . Megh wtalatok mÿnden en
tanachomat . es ÿnteesÿmet restóleetók
bel fogadnÿ En ees erw̋lók az tÿ ve
zódelmetóknek ÿdeÿn . es meg chw
ffollÿak mÿkoron az feelelmes nÿomo
rwsagban esendótók / kÿról wgÿ <..> mo
nd zent paal apostol ees . O melÿ reette
netes az eeló istennek bozzw allo ma
rkaban esnÿ . Azert zerelmes atÿam
ffÿaÿ leegÿewnk be tellÿesóÿtóÿ ez ee
llÿen

{575b}
Idwesseeges ÿgheeknek Ne chak halgatoÿ
meg chalwan . mÿ magwnkat : <mÿnt az>
<ma.> De kówessók az nagÿ nÿniwee
varas belÿeket kÿk Ionas ꝓpthanak pre
dicallasara meg tereenek wr istenhez
Es nem veztee el ewket : Azert kellÿ
ewk ffeel . es ne halogassok sokaÿgh
mert nem twggÿok . meely horaban el
ÿew az wr isten : mÿ halalwnkra /
Harmad Capitulum
[M]Ikoron az teeb atÿaffÿak
zent Bruno doctornak
tarssaÿ es baratÿ . ez ee
llÿen Idwesseeges ÿntee
-st es zent ÿrasbelÿ tanw
sagot hallottaaak volna .
mÿnt ha meenÿbol adatot volna . kÿ
wgÿ ees vala . ottan nagÿ eedes zÿwel
leelekkel raÿtta ragadanak : hogÿ ollÿan
ÿo kezdetót talaltanak volna .. kÿnek meel-
tan . mÿnd ÿamborsaga felól . mÿnd bólcch
essege felól . megh keellene . hÿnnÿ : Es
kÿ ew wtanna ÿelesb es twdosb vala
Laudinus . ÿrastban zentólt mester . Tustia
bol valo . Luka newew varasbelÿ . ffel
nÿlwan zaÿaaat mÿnddennek elótte m
-onda .. ÿo mester . twggÿok bÿzonnÿal
hogÿ ÿgaz vagÿ es istennek tórwenÿeet
ÿgassag zerent tanoÿtod : byzon mÿndden
mondasÿd zawÿd . ÿok . es ÿgazak . Mert
kÿlemben wr istennek haraghÿaat es
ÿgaz ÿteeletÿt el nem tawoztathattÿok
hanem ha a' mÿ bÿneÿnket meg sÿratan
gÿok . Az bÿzon kedeeg hogÿ ez vÿlagh
kózót lakozwan . senkÿ azt nem tehetÿ . hol
senkÿ bator nem lehet . ÿgazan nem eel-
het . melto penitencianak gÿmelcheet sem
tehetÿ . mert Semÿ lelkÿ ÿozaag . sem ÿ
gassaag sem ÿrgalmassaag . sem egÿmas
hoz valo hÿtel bÿzodalom nem leelette-
tÿk : Azert zent Agoston doctornak m
ondasa zerent senkÿ ÿgaz es tÿzta peni
-tenciat nem tarthat ez vÿlaag kózót
mÿeert bÿntewl es zeplótewl ember
eeth magaat meg ohaÿttÿa : De ha test
zerent ez vÿlagbol kÿ nem fwthatwnk

{576a}
Meeg ees wgÿ kel tennewnk hogÿ m
ÿndden ez vÿlaghÿakat el kel hadn
wnk : wr Iesus Cristusnak mondasa
zerent az zent ewangeliomba / Mÿnd
en tÿ kózzóletók . zolwan az zent aposto
loknak es ew wtannok mÿndden tee
keelletes kerezttÿen embereknek : vala
kÿ mÿndeneknek ellene nem mondand
kÿket bÿr . en tanoÿthwanÿom nem le
het .. Esmeg wgÿ monda az ÿffÿwnak
Meen̋ el . es agÿ el mÿndeneket kÿket
bÿrz . es ozÿad zegheenÿeknek : es ÿewel
kówess enghemet : Azeert mÿnekewnk
ees wgÿ keel tennewnk . Mÿeert kedeeg
O ÿo mestórewnk te tanwsagodnak wt
anna . meg talaltok az ÿgassaghnak w
taat . Azon keerw̋nk ÿelenched megh
az aldot helt ees . hol ott meg mara
dandok leegÿewnk : ÿme mÿndenben
enghedelmesók vagÿwnk az te tanach
odnak . te kezedben attok mÿnd leelk
ewnkket . mÿnd Idwesseegewnketh /
Lathwan halwan . zent Bruno doctor
az ew ÿo zandekokat . akarattÿokat nag̋
lelkÿ . reea felele es monda . O zerelm
es atÿamffÿaÿ es atÿaÿm halgassatok
ne enghemet . De en velem eeggÿw̋t
hallÿok az nagÿ feelsseeges wr istennek
tÿtkos tanachosaat . bodogssagus zenth
Dauid proffetat : kÿnek meenÿnek feld
nek wra teremteÿe . mÿnden akaratt
ÿaat kÿ ÿelentótte / kÿ mÿkoron megh
haborodot volna ennen magaban . mÿ
-nt mÿ ees mastan .. Wgÿ monda .. Az
en zÿwem megh haborodot en bennem
es az halalnak feelelme reeam esóth . re
tentees es reezkedet ÿewttenek en raÿttā
es seteetseegót be bwroÿtattanak enghe
met . Es mondeek . kÿ aad ennekem zar
nÿakat mÿnt az galambnak . hogÿ el
reppewllÿek es meg nÿwgoggÿam ? Wg̋
monda towabbaa . ÿme kÿ tawozam fw
thwan . es lakozaam az pwztaban . Megh
wgÿ monda .. pwzta fóldon . ÿaratlan
es zaraz helÿen . ezenkeppen lakozaam
zent eeletben . hogÿ chak lathatnaam
az te ÿozagus voltodat . es te dÿchóseegódet
wr isten . Azert nÿlwan az pwzta heel
az bÿzon wt . kÿ az erek eelettre vÿzen
hol<.> . ott ez vÿlaghÿakeert meennÿeÿek a
dathnak . es ez el mwlwandok erek ÿora

{576b}
Valtoztathnak .. Ez az byzon penitencia
tartasnak helÿe . ÿgassaghnak wta . mal-
aztnak ezweenÿe . dÿchóseeghnek laÿtor
ÿaÿa . Ez az nemes stala kÿt laata Iacob
patriarcha . ez feldról ffel allatwan az<.>
meenÿnek felsew rezeÿglen . kÿn emb
erek menÿorzagban mehetnek . es az
zent Angÿalok menÿból ez feldre zalh
atnak : Ez zerelmes atÿamffÿaÿ . az ne
mes lelkÿ ÿozagoknak eeltetóÿe . tÿ
redelmesseegnek órÿzóÿe . tÿztassagus
zÿlÿgseeghnek ÿgazgatoÿa . Ez az ne
mes zeep kÿes mezew : kÿn mÿg Adam
atÿank lakozeek : artatlan leen . de m
ÿnt az azzonÿallatot vewee tarsswl ottan
el eseek . Abraham maganak lakozw
an . zent haromsagot eerdemlee latnÿ
Iacob maganak maradwan . Istentewl
aldomast erdemle vennÿ . es bodog ne
wre neweet valtoztatnÿ : Moÿses m
ÿt erdemlót leegÿen az pwztaban la-
kozwan . nÿlwan vagÿon : Dauid ke
ralnak mondasaat meg hallook : zent
Ieremÿas tób bezeedÿ kózót wgÿ mond
ÿghen ÿo embernek veztegsseegben
varnÿ . istennek ÿrgalmaat : meg wg̋
mond . ÿghen ÿo embernek mÿkoron
mÿnd ew ÿffÿwsagatwl foghwa hordo
zangÿa istennek . ÿgaÿaat . ennen ma
ganak ÿl es halgat . mert ennen maga
nak felette emelÿ ennen magaat : Sok
volna elówe newezgetnÿ mÿnd az ree
ghÿ zentóket kÿk mÿnd az pwztaban .
lakoztanak . es nagÿ malaztossagokat kÿ
ket eerdemlettenek ; Vegre vegÿók chak
zemeÿnk eleÿbe zent Ianos baptistaat
mÿt leele . mÿt erdemle . az pwztaban .
lakozwan .. mÿ kÿssebseege . mÿ zÿkseege
leen ez vÿlagot el fwthwan . ha kÿ m
egh akarÿa twdnÿ olwassa az zent ew
angeliomot . De mȳd ezeket hattra hagÿw
an mÿt zollÿwnk A mÿ eedes wrwnk
Iesus Cristusrol . kÿnek ereÿt hatalmaat
es ÿozagaat senkÿ el nem enÿezthetÿ .
mÿkeppen kÿ ÿnteteek az pwztaban : es ÿo
llehet elezteeb meg keseerteteek de maga .
gÿózódelemnek wta regula . es bÿzodal
ma . leen mÿnekewnk ott lakozwan .. ott
tartta penitenciaat . ott ÿmatkozeek . ott m
wtataa meg istenÿ hatalmaat . az sok neep-
nek

{577a}
Eledelt adwan . Azert nagÿoban ew z
entsseeges peldaÿabol meg ÿsmerhett
ÿek meel haznos gÿmelches es Idwess
eeges leegÿen az pwztaban lakoznÿ /
Annak wtanna . meg tekeenthween az
zent atÿakat : mÿkeppen . twdnÿa ÿllik
zent Benedek . Remete zent paal . Antal
hÿlarion . Makarius . es mÿnd az teb zēt
atÿaak eeltenek haznaltanak . nÿlwan
lattÿok Azert zerelmes atÿamffÿaÿ mÿ
ees ÿmaggÿwnk istent hogÿ mwtass
o<k>n mÿnekewnk olÿ alkolmas helth
hol ott a'mÿt ÿmaran meg gondoltw
nk . teetemeennÿel el veegezhessók .
az ew zent newe dÿcheeretÿre . es mÿ
bÿneÿnknek bocharattÿara
Negÿed Capitulum
[M]Ikoron wr istennek malaz
ttÿanak Indwlattÿabol
ew zÿwóknek aÿotatoss
aga zerent ÿmachagot tó
ttenek : ottan ÿo ÿhlees a
dateek ewnekÿk . Es azo
nnal keleenek ffel az keth Isthwanok
diensis Burgensis . mÿnd ketten Cana
nokok es mondanak : Tÿztólendew es
zerelmes atÿaÿnk . Mÿ ÿol twggÿok
Nem mezzee Valencia varashoz . hol
ott Zent Ruffinus Calastroma vagÿon
kÿben mÿnekewnk mÿnd ketten wr
asagwnk vagÿon . Rodanus vÿznek
hataraan : Diensis waar megÿeben
vagÿon eegÿ ÿeles pispekseeg heel .
kÿnek Gracianopolitana newe . kÿb
en mastan lakozÿk egÿ hwgo newó
Iambor eeletew pÿspek : valencia eeg̋
haz belÿ Cananok : es eredetÿ zerent wÿ
waar belÿ . kÿ Isare folÿo vÿznek fe
lette vagÿon / kÿt mÿ nÿlwan latt
wnk es ÿsmerewnk . kÿt mondhatwnk
zentsseegesnek ÿgaznak . ÿo eeletewnek
es Isten feelónek . Ha kedeeg tÿztassaag
dÿcheertetÿk emberben . kÿ lehet ewna
lanaal tÿztab . ha ÿgaz bezeed . kÿ lehet
meertekletesb ? ha zent zeretet kÿ lehet
bwzgosagosb ? ha . atÿaffÿwÿ kegÿesseegh
kÿ lehet bewseegesb ? ha alazatossaagh
kÿ lehet aÿoÿtatosb ? ha alamÿsnalkodas
kÿ lehet gÿorsab ? ha ÿmatkozaas kÿ le
-het

{577b}
Ewnalanaal nÿomosb ? ha kenÿhwllatas
kÿ lehet beewseegesb ? ha tÿredelmess
eegh . Awagÿ istennben valo gondolat
ha ÿgassaag bólcchesseeg mertekletesseeg
es mÿnden eegÿeb Idwesseeges ÿozagh
mÿndenben kÿ lehet ew hozÿaa hason
latus ?: Ez Iambor pÿspeknek azerth
vannak ew tartomanÿaban nagÿ pwz
taak magass heegÿes kÿetlenek : kÿket
ember nem ÿghen ÿaar . penitencia
tartasra kedeeg felette alkolmasok . tw
ggÿatok azt zerelmes atÿaÿnk ha ew
hozÿaa menendewnk : vala mÿt mastan
keresewnk ott keewansagwnk zerent
meg talalhattÿok . kÿ A mÿ hozÿaa me
netewnkón twdom ewrw̋l es akara
twnkat bel ees tellÿesoÿtÿ : Annak w
tanna . kele ffel . kózzólók hwgo newó
pap Iambor kÿt Capplannak hÿnak
vala .. mert chak ew vala pap kózótt
ok . es monda . Bÿzonÿawal hallottam
en ees az Iambornak Iamborsagaat
hogÿ zent eelet belÿ ember leegÿen
azert hÿzem hogÿ eremest hozÿaa fo
gad . En kedeeg ÿollehet ÿmaran el
mwlattam leegÿen ÿdómet . mÿnt ÿol
lattÿatok beteges ween ember leegÿek
es az penitencianak wta . kÿre akartok
zandekoznÿ felette nehez leeg̋en : De
mÿert en keewanom az erek Idwessee
gót mÿnd azon atal . nem vonzom
meg magamat az penitencianak kem
eenseegetw̋l . en ees wtannatok mee
gÿek . es vala hol leeztók eeltók la
kóztok ott akarok lennÿ es meg hal
nÿ tÿ veletók eegÿetembe . Ez bezee
deknek wtanna keleenek ffel az ketteÿ
ees Andras es Guarinus mondanak
tÿztólendew atÿaÿnk . mÿ ÿollehet an
nera ÿrast nem twdwnk . De maga
koronkeed hallottok . es hÿzÿók . mert
kegÿelmes es enghedelmes az wr isten
kÿ ew zent ÿrgalmassagabol senkÿt nē
akar el veznÿ karhoznÿ . de mÿndeneket
Idwezw̋lnÿ : Azt ees vallÿok es hÿz-
ÿók hogÿ az aldot Cristus Iesus az bÿ
nesekeert ÿewt ez vÿlagra . kÿt meg
ees valtot az magas zent kereztffan
ew zent vereewel es halalawal .. kÿ
ben mÿ ees vetóttók mÿnden bÿzodalm-
wnkat

{578a}
De mÿert mÿ ÿras zerent bólchek nem
vagÿwnk akarnook hallanÿ es megh
tanwlnÿ mÿchodaak leegÿenek az ÿgaz
penitencia tartasnak melto gÿmólchÿ .
Nekÿk felele zent Bruno es monda .
zerelmes atÿamffÿaÿ . Az penitencia
egÿ nemÿnemew ffel magaztatot arboz
ffa kÿt anÿazent egÿhaznak kózepótte
yltetót es palantalt . az meennÿeÿ al
dot zanto ember kÿral Cristus Iesus ..
kÿnek eeló gÿókere : zÿwbelÿ tóredelm
esseeg . Agaboga ÿo mÿwelkódtók . le
weleÿ . tÿzta gÿonaas . gÿmólche kedeeg
eeleeg teetel .: Azert nemellÿek vann
ak . kÿk ÿollehet penitenciat tarthn
ak . de nem melto gÿmólchóst . kÿ chak
bankodÿk tótt bÿneÿról . Nemellek . ban
kodnak . es chak felreezent teeznek ee
leeget . de nem mÿndenestewl foghwa
ezek sem veezÿk gÿmólcheet : Nemee
llÿek kedeeg vannak . kÿk . anneera
bankodnak es annee penitenciat es
eeleget teeznek ew bÿnókról . mÿnt
ÿsmerÿk bÿneket reea .. ezek ÿgaz gÿ
mólcheet veezÿk . Mert ha tórteenÿk
hogÿ el karhozandÿk : zent Ianos ewan
gelistanak latasa zerent . az erek keen
ban ees anneera gÿettrÿk eerette . ist
ennek ÿgaz ÿteeletÿ zerent . De mÿert
eeggÿwnk sem twgÿa ha zeretettre
awagÿ gÿlóseegre leegÿen melto / Az
wr ÿteeletÿnek kedeeg elós feÿzÿÿe .
mÿ eeletewnknek gÿókere mellet fo
rogh . ÿghen feelelmes hogÿ wgÿan
ne tórtennÿeek dolgwnk .. mÿnt kÿt
zemeÿnkkel latank : Mÿt kellÿen az
ert teennewnk eegÿebet zerelmes at
ÿamffÿaÿ hanem hogÿ fwsswnk kÿ
Babillonnak varasabol .. Sodomanak go
morranak vezedelmeeból . proffetanak
mondasa zerent : fwsswnk el . ne wgÿ
mÿnt Ionas proffeta wr istennek zÿne
elól . De ÿnkab az wr istenhez . kenÿer
egween . hogÿ ew zent ÿrgalmassaga
nak mÿatta : fordoha el ew nagÿ ha
raghÿaat mÿ rolwnk : es eegÿetem
ben ez vÿlaggal . el ne vezÿewnk .
Ez <...> bezeedók halwan mÿnd he
ten el fakadanak sÿrwa . es nagÿ

{578b}
Eppeseegót teenek le hwlwan az fóldre
es nagÿ sÿrassal ohaÿtassal nagy ffel
zowal kenÿwes zemmel zomorw
zÿwel leelekkel . kÿaÿtanak az aldot
teremtew wr istenre mondwan : Oh
erek mÿndenhato wr isten . kÿnek zent
ÿrgalmassaga mÿnden yteeletót few
lw̋l mwl . kÿ nem ewrw̋lz a megh hol-
taknak el vezeeseen . De ÿnkab peniten
cia tarsokra ÿdót enghetz . kÿ Abraha
mot . ew fóldeeból . nemzeteeból es attÿa ha
zabol . kÿ parancholaad ÿewnÿ : kÿ az
te Izrael neepedet egiptomnak fogssa
gabol kÿ hozaad .. kÿ ÿgaz penitencia
tartoknak bochanatot ÿgÿeertek : keer-
ewnk terÿezd kÿ mÿ reeank . az te ÿr
galmassagodat : es meltoztassaal bocha
tanÿ te zent angÿalodat menÿból . kÿ
tanohon meg mÿnket mÿt keellÿen ten
newnk . es ÿgazgasson el mÿnket az
ÿgassaghnak wtan . es az te zent paran-
cholatÿdnak eswenÿn : es az helt kÿt
mÿnekewnk valaztottaal . mwtassa
meg .. hol ott . teeneked meltan zolgal-
hasswnk . ez vÿlaghÿ vezedelmeket
el tawoztathassok . es meltó peniten-
cianak gÿmelcheet tehessók . Otalmaz
megh kegÿelmes wrwnk . mÿ ellen-
seegewnknek chalardsagatwl . kÿk m
ÿndeneket sÿethnek el veztenÿ . Es ne
ÿew'' be az ÿteelettre te zolgaÿddal . De
az te eedes zent Iesus Cristus ffÿadnak
mÿ wrwnknak halalanak eerdem
eenek mÿatta . mÿ bÿneÿnkból kÿ
tÿztoÿthwan : ÿktass mÿnket ez ÿelen
valo eelethnek wtanna . tehozÿaad
kÿ wt / ÿgassaag / es erek eelet vagÿ
bodogwl ÿwthatnwnk : azon te zere
tew zent Iesus ffÿadnak mÿatta .. mÿko
ron mÿnt feleltenek volna Amen .
mÿnden nemew ÿozagokat el adaak
arwlaak es zeghenÿeknek oztogataak .
es az ÿsmeróktw̋l bwlchwt veween .
eegÿ Idwesseeges zandekkal akaratt
al . el eredeenek . zent hwgo pÿspekhez
Ewto̗d Capitulum

{579a}
Mÿkoron azert Bragianopolitanom va
ras felee kózelghetneenek hol ott . zent hwgo
pÿspek lakozÿk vala .. Azon eeÿel alma
ban eellÿen meennÿeÿ latast lata . zenth
hwgo pÿspek : lattatÿk vala . haat olÿ m
ÿnt az wr istent nagÿ sok zamtalan se
regh angÿalokkal le zallot volna . es nag̋
hazakat zerezne es lakodalmakat : <es mÿk
oron azon choda> Carthusÿa heegÿeknek
pwztaÿaban : hol ott soha ember sem ÿ
art sem lakozot volna . Mÿkoron az Iam
bor pÿspek azon chodalkozneek . mÿt akar
na teennÿ : ÿme azonkózbe el tekeente
haat mas felól laata ÿewnÿ heet zeep
Aran zÿnew feenes Cÿllagokat mÿnt ha
egÿmasban fÿzettenek volna . az eegón
wtannok heet zamw fÿrffÿakat kówet
wetwee ewket : kÿket mÿkoron latot vona
azon ees ÿnkab el ameelkodeek mÿ dolog
volna . Reeggel hollal azert ffel kelwen
ÿme azonkózben bel ÿwta . hozÿaa az zent
seregh ÿollehet kewes zammal .. es le es
eenek labaÿ elót . es Aldomasnak wtan
na meg ÿelenteek ewnekÿ nagÿ alaza
tossaggal . akarattÿokat . kerween hogÿ ew
nekÿk penitencia tartasra valo alkolmas
helt adna es mwtathna<k> : hol wr isten
nek ees tÿtok helÿen zolgalhatnanak :
Azt halwan es lathwan . az zent Iambor
hwgo pÿspek ottan meg ertekózeek az
istenÿ latasrol . es mÿnden ketsseegnel
kÿl nekÿ hÿn . kÿt meg ees bezeelle . ew
elóttók es nagÿ eremmel monda . En
zerelmes atÿamffÿaÿ . mÿert bÿzonnÿal
twdom hogÿ az wr isten veletók vag
ÿon . ÿarattokat nem mondhatom gonoz
nak . De ÿnkab ÿonak es dÿcheeretes
nek . Azert en zerelmes ffÿaÿm . twggÿa
tok meg vezedelmes ez vÿlagh . es mÿ
nden nÿomorwsaggal tellÿes . es mÿkepp
zent Ianos ewangeista mongÿa ha kÿ ew
tet zeretÿ . nem lehet istennek bÿzon ze
retetÿ az ollÿan emberben : Azert ha kÿ
az wr istennek zent zerelmeehez ragazko
dÿk el kel hannÿ ez vÿlagÿakat es kÿ
keel fwthnÿ belóle : Ez mÿ tartoman
ÿwnk kedeeg ÿghón hÿdeg fóld es sÿr
talan mÿnt ÿol lattÿatok : vagÿon kede
gh ez heegÿek kózót eegÿ eeróss lakha
tatlan kÿetlen . kÿben sem emberek sem
vadak nem lakhatnak . kÿnek Cartusia

{579b}
Vezeteek newe mÿnd kórw̋l nagÿ kew
zÿklaknak . es zakadasokkal beewes . es
mÿnd telben nÿarban hÿdeg howal tell
ÿes . Annak okaert soha ott semÿ vete
meen nem lehet embernek eeleteere
kÿ ÿnkab mondatÿk temlecznek es pur
gatoriomnak honnem mÿnt ott ember
lakhatneek : De nagÿ keennal mehetnek
chak feelÿk reea : kÿnek alatta egÿ kÿs
ded cheergheteg foly el .: kÿ magÿarwl
halaal . zÿneenek neweztetÿk . es gÿew
lekózÿk az magass heegyekról alaa .. kÿn
ek keth feleen oly nagÿ ket kew magas
kew kapw vagÿon . hogÿ az felsew reeze
az eghet eerÿ ffeel : be menetÿ kedeegh
nagÿ eróss nehez . es vezedelmes : kÿben
emberÿ tehetseeg zerent nem bÿzóm hog̋
soha ember lakhasseek : wr istennek kÿ
valtkeppen valo malazttÿanaal kÿl :
Mÿkoron mÿnd ezenkeppen az Iambor pÿ
spek . kÿ ÿelenghette volna ew elettók az
kemeen helnek mÿ voltaat . Felele zent
Bruno es monda . En tÿztólendew w
ram es atÿam / ÿollehet bÿzon rettene
tes es zernÿew leegÿen Amÿnt hallÿok
De maga mÿ ollÿan helt kewanwnk
keresnÿ . Es ÿollehet mÿ ees gÿarlok es
erótelenek leegÿen zenwedeesre . De wr
istennek ÿrgalmassagaban bÿzwan : kÿnek
kegÿelmes kezeÿ hatalmasok . mÿkeppen
az ew neepeet reeghen az kÿetlennek pwz
taÿaban el eeltette : Azon wr isten ma
stan mÿnd eghÿ vadakat madarakat .
mwkanaal kÿl el eeltet : Nem de mÿ
tebben vagÿwnk ee azoknal . hogÿ mÿne
kewnk ees eeledelt nem adhatna ?
Mÿ ees azert az ew zent ÿrgalmanak
ÿo voltaban bÿzwan : keerw̋nk felette
es kerw̋nk tÿztólendew atÿam . ne halo
gossad mezze az mÿ kereesewnkket es kÿ
wansagwnkat : Nekÿk felelween zent
hwgo pÿspek monda . nÿlwan meg ÿs
merween hogÿ istentewl volna az ew
valaztasok es hywatallÿok . Az tÿ kew
ansagtokat en zerelmes ffÿaÿm nem
hogÿ el halaztanaam . De en ees veletók
eegÿetembe . be akarom tellÿesóÿtenÿ
Azert keez vagÿok az helt en tÿnektek
adnom es ha kÿnek eegÿebnek ottan
kózel bÿrosaga volna . arrol ees gondot vÿ-
selÿók

{580a}
Es vala megh eelók mÿnden zÿkseegtók
ról gondot vÿselók Annak felette . az tÿ
bekeseegtóknek es nÿwgodalmatoknak
okaert . es mÿnden bantastoknak el taw
oztatasaerth . az keth nagÿ kew zÿkla kózót
az pwztanak kapwÿan egÿ hazat rakatt
atok . es istennek hatalmawal megh tÿl
tom hogÿ senkÿ azzonÿallat az tÿ hataro
toknak belóle ne mehessen .. se ffÿrffÿw
fegÿwerrel . Towabbaa meg tÿltom hogÿ
senkÿ az tÿ hatartoknak belóle . halazast
vadazast madarast .. akar mÿnemew
barom tartast ne tehessen / Azon ÿmad
wan az wr istent hogÿ vala kÿk ezee
llÿen tÿltassw<.>nknak enghedelmesók le
ennek . mÿndden ÿoban reezesek leegÿe
nek . kÿk kedeeg enghedetlenek . wr iste
nnek ÿteeletÿ zerent meg bÿntessenek
Annak wtanna ffel keelwen . meg ólel
getee chokolgataa . ewket . es nagÿ lelkÿ
eremeeben mÿndenÿken sÿrast teen
dÿcheerwen es aldwan az wr ÿstent az
ew oda ÿewesókeert . Annak wtanna
ewket ees meg aldwan . monda : Erek
mÿndenhato wr isten kÿnek ÿrgalmass
aganak semÿ meertóke nÿnchen . sem
ÿdó fogÿattÿa : kÿ . mÿkoron kÿket akarz
hozÿaad hÿz . es kÿket hÿwandaz megh
ees ÿgazoÿtod . es ffel magaztalod . keerw̋nk
teekench te kegÿelmesseegódnek zemeÿ
wel . ez te zolgaÿdra . kyket meltoztatt
aal az te zent zolgalatodra hÿnÿa . Es
egheggÿed ewnekÿk az te zent malaz
todnak seghedelmeet . hogÿ a mÿ teeneked
keellemetes azt tehesseek . tellyesóÿched be
ewket lelkÿ ÿozagokkal . hogÿ testhnek ez
vÿlaghnak es erdeghnek ellene alhassan
ak : es ew raÿtok herwadhatatlan dÿ
almas Coronaat vehessenek . es zaporoh
ad ewket ezer anneera : es kÿk mÿnd e
w wtannok tamadandok leeznek . es hol
tok wtan mÿndden bÿntewl meg zaba
doÿthwan . vÿged ewket az meennÿeÿ
dÿchóseeges zentóknek tarssassagokban
Wr Iesus Cristusnak mÿatta Amen .
Hatod Capitulum
Bodogssagus Zent hwgo pÿspek azert
eegÿetemben velók ffel kelween meene-
nek be

{580b}
Cartusianak kÿetlen pwztaÿaban : dÿchó
seeges Zent Ianos Baptistanak Innepÿ
ben . wr ffÿw zÿletethnek wtanna .
Ezer . nÿolchwan neegÿ eztendóben es
egÿ nagÿ magass heegÿ tetón kezdeenek
egÿ zent egÿhazat raknÿ Azzonÿwnk
zÿz maria tÿztóssegeere : es kewrwle
nem mezze hozÿaa . Apro Cellachkak
ak ennen magoknak : Mÿkoron kedeeg
mezzewnnen keellene vÿzet hoznÿa
zent Bruno ÿmachagot teen . wr istenn
ek hogÿ kÿ reeghen az izrael ffÿaÿn
ak az kemeen kew zÿklabol vÿzet adot
volna . nÿthnaa meg ewnekÿk ees
az eróss kew zÿklaat es lenne keweseb
mwkaÿok vÿz hozasra . ÿme az zent
ÿmachagnak wtanna meg vaÿaa egÿ
kewessee az kemeen kówet es azonnal .
ffel fakada . az vÿz . kÿt newezeenek
Bruno kwtanak mÿnd ez maÿ napÿg
lan ; Es ott kÿlen kÿlen lakoznanak va
la az reeghÿ Egiptom belÿ Remete atÿak
moggÿara veztegseegót tarthwan . zent
ÿrasban . ÿmachagban beÿtóleesben vÿ
gÿazasban . es eegÿhazÿ kenÿweknek
ÿrasaban foglalwan ennen magokat .
Es az napsagtwl foghwa neweztetee
nek Cartwsia belÿ nema baratoknak
Es zent hwgo pÿspek mÿkoron ott ve
lók volna .. egÿbe gÿóÿtee az zenth
Conuentot . es mÿseet mondwan ke
ree ewket . hogÿ zent Brunot valaz
tanaak feÿedelme kóztók kyhóz halgat
nanak : es fogadnanak enghedelmess
eegót ewnekÿ mÿnt priornak kÿ lenne
mÿnd testóknek mÿnd lelkóknek gond
vÿseló paztora / Es mÿnd azonkeppen
teenek . Annak wtanna . hogÿ mÿnd
enben meg gÿalazhatnaak ez vÿlagot
Alaa való feÿeer poztoban : rÿwÿd
rwhakat zabadanak magoknak . kÿ
nem hogÿ tÿztósseegre . de ÿnkab testek
nek be fódózeesókre alkolmas volna
es azonkeppen zent hwgo pÿspek be zen
tólee ewket . az zent Regulasnak es
penitencia tartasnak zerzetsseegeben .
honnan hÿrt newet ees erdemleenek
hogÿ az zent zeerzetnek eróssegeeból

{581a}
Hÿwatassanak . Penitencia tarto Remete
fratereknek . mÿnd ez maÿ napÿglan
zent hwgo pÿspek kedeeg mÿg . eele testÿ
zÿkseegókról gond vÿsele ez vÿlagon v
alo ÿozagabol es veegre azon zeerzetnek
rwhaÿaban ótózween . az zent atyakkal
lakozÿk vala . istent zolgalwan . es pe
nitenciat tarthwan : kóztók mwleek
ees kÿwe ez vÿlagbol . nagÿ zentsseeges
eeletben .. kÿnek zent ÿnnepeet ÿllÿ a
nÿa zent egÿhaaz . zent Amborus doct
or napnak elótte neegÿed nappal ./
O azert zerelmes atÿamffÿaÿ kÿk ez
ÿrast olwassatok emlekózzetók megh
az nagÿ zent Cartusiaÿ zeerzetnek m
eltosagarol .: ÿme mÿnemew zentsseeg
keppen tamada . meelÿ nagÿ istenes es
bodog neepek leenek fondatorÿ : Ez heet
zent atÿaak kÿwalt keppen keresteteenek
es valaztanak kÿ Adamnak nemze
te kózzól ez vÿlagnak otalmara . es
az ÿgaz penitencia tartasnak meg m
wtatasara / Ez zent ffÿrffÿak leenek
kÿk zent leeleknek heet zent aÿande
kÿwal bel telween . allanak az sereg
orrozattra . az pokolbelÿ ellenseeghnek
ellene . Ezek leenek kÿk az hatalm
as teremtew wr istennek nagÿ harag
ÿaat mÿnd ez maÿ napÿglan . el teróÿ
teek ez vÿlagrol : O azert mÿndden egÿ
hazbelÿ zerzetók kózót meltob nagÿob
es felette aldot Cartusÿa . Bÿzonÿa
wal melto vagÿ hogÿ mÿnden zerzetek
nek eedes annÿanak hÿwatassaal . mert
sohol annee ÿozaag . istenÿ malazt : m
eennÿeÿ ÿelenet . lelkÿ eedeesseegh . mÿnt te
benned nem leelettetÿk . meltan azerth d
ragalatosbnak . es zentseegesnek ÿteelte
tól mÿndden eegÿeb zerzetekneel : mÿnd
tamadassal . mÿnd valaztassal . eelettel h
ellÿel . es zentseeghnek meltosagawal .
Mÿ leegÿen kedeeg magÿarazttÿa az Car
tusÿa newezethnek Zent Ieroꝰ doctornak
magÿarazattÿa . mondatÿk tekeellesseegre
valo hÿwatal .. A Cartus q ē ꝓftā vocacō
et ÿa dūs qī adom̄o ꝓfttā vocacio . Annak
okaert mÿndennel tekeelletesb zerzethnek
lattatÿk lennÿ . kÿt az wr isten tekelletessee
ggel meg aÿandekozot : azert wr isten ellen
chachog . vala kÿ Cartusÿa zeerzet ellen zool .

{581b}
Bodogssagus Zent Bruno Confessor azert
lakozeek Cartusÿanak pwztaÿaban az ew
zent ffÿaÿwal es baratÿwal . hat ezten
deegh .. mert azon ÿdóben kÿ mwlwan
heeted zent gergel papa .. kÿ wtan leen
Harmad victor pp̄a azees kÿ mwlwan
zalla be masod Orban papa .. kÿnek ÿde
ÿben tamada nagÿ haborwsag anÿa
zent egÿhazban az erethnekektw̋l . mÿeert
kedeeg . ez Iambor wr papa ÿo ÿsmerő
ÿe vala zent Bruno atÿanknak : hallaa
meg ew zentsseeges eeleteet . es gondo
laa . hogÿ zent . es bólch embernek tan
achawal haznalhatna . zent enghedelm
esseeg alat kezóróÿtee be ÿewnÿ hoz-
ÿaa Romaban : Mÿkoron azt hallottaak
volna mÿnd ennen maga mÿnd az teb
fraterek . nagÿon meg keseródeenek raÿ
tta . hogÿ azon keppen . es ollÿan hamar
el kellen<ÿ>e val<l>nÿok egÿ mastwl .. De
veegre nem teheteenek ellene . hanem
az zent enghedelmesseegnek eeleget kelle
teek tennÿ .. Es zent Bruno . tewee helÿe
tte priorraa : zent Landinust : kÿ ees nag̋
nagÿ zent eeletew es bólch ember na
la . es nagÿ sÿrwan el valanak egÿ
mastwl : Es mÿkoron be ment volna
Orban papahoz . mondhatatlan nagÿ ew
remmel fogadaa . ewtet . es nagÿ zere
tetÿben leen . es mÿnden dolgaban . Con
ciliom teeteleeben . nagÿ segheedseegh
vala . zent Bruno / wr papanak ; es mÿn
deneknek felette ÿeles tanachosa vala
Wr papa es . lathwan mÿnden hÿwseegeet
es melto voltaat . adaa nekÿ kalabria
belÿ erseksseegót . mÿndden tÿztÿwel : De
Bodogssagus zent Bruno meg gondolwan
az wdwarlasnak vezedelmes vÿzzavonÿa
saat / Es az ÿo zandekot kÿt wr istennek
ffeel fogadot vala . az kÿetlenben : Nagÿ
alazatossaggal masnak enghedee / Es ennen
maga ennehan̋ tanoÿthwanÿokkal . meene
Be kalabrÿanak kemeen pwztaÿaban
esmeg penitencia tartanÿ Azon kemeen
seeggel . es regulassaggal . mÿnt Cartusi
aban elezteeb el kezdótte vala : es lako
zeek ew attÿaffÿaÿwal . egÿ pwzta egÿh
azban . kÿ vala zentóltethween zent Isth
wan prothormartÿr neweere : Es kewrw̋le
apro kwtÿakat alkotanak . mert Cellekra .
valo .

{582a}
Anneera nem vala . Torteneek kedeeg istennek
akarattÿa zerent hogÿ Rogerius newó Ispan
meene kÿ vadaznÿ . az pwztaban nagÿ seregg
el . es talalaak az seerew kózót zent Brunot
kÿsded Conuenteewel . az besttÿeknek wga
tasokra : Es lataa . az Iambor Ispan haat
az zent atÿaak nekÿ el fezewlt az azÿw
felden . Nekÿ terdón aal .. Nekÿ lee borwlt
arczwl . wgÿ ÿmatkoznak . wr istent dÿch
eerween ; kÿknek meg ÿsmerween akara
ttÿokat felette nagÿ eremben leen . hogÿ
ollÿan zentsseeges vadakat talalt volna .
bÿzwan bennek hogÿ wr isten az ew tar
tomanÿaat es fóldeet . ew zent ÿmacha
goknak mÿatta mÿnden vezedelemtewl
meg otalmaznaa : Annak okaert hogÿ el
zaporodhatnanak keth zent egÿhazat ada
nekÿk azon pwztaban . es mÿg eele gÿ
akortaa meg latogattÿa vala . ewket . mÿ
nden zÿkseegóket meg zolgaltathwan . Zēt
Brunot kedeeg mÿnt attÿaat wgÿ tarttÿa
vala . es mÿnden dolgaÿban tanachan
ÿaar vala ; dÿchóseeges zent Bruno
atÿank mÿgh ott azon kalabrianak pwz-
taÿaban lakozeek . ew ffÿaÿwal nagÿ
zentsseeges eeletben : Mÿkoron kedeegh
wr istennek meg eelegódót volna az
ew zerelmes Confessoranak ez vÿlaghÿ
eeleten . Halalara ÿwta . Es meg twdaa
zent Angÿalnak mÿatta . hogÿ bel tólt
az hora . es az ew meennÿeÿ zent attÿa
hoz kelleene mennÿ . hozÿaa hÿwataa
az ew zerelmes atÿaffÿaÿt es meg ÿele
ntee ewnekÿk wr istennek akarattÿat
ÿnthween ewket hogÿ zent zeretetben
es alazatossagban lakoznanak . es az zent
regulassagban holtÿg meg maradnanak .
Annak wtanna az kerezttÿen zent hÿ-
tót elówe hozwan . nagÿ zeep predica
ciot teen ewnekÿk zent haromsagrol .
mÿnt ollÿan nagÿ bólch doctor . towa
bbaa vallast teen ew elóttók : anÿa zent
egÿhazban valo heet zentsseegókról . ÿe
lessen az eeló oltarÿ zentsseghnek byz
-on voltarol : kÿnek lelkeet testeet . es tell
ÿes Idwesseegeet aÿanlaa : Es azonkeppen
vasarnapra ÿwthwan . ew aldot leel
keet wr istennek adaa . Zent Mÿhal
hawanak hatod napÿan . <..> azon ÿdó
ben mÿkoron wr ffÿw zÿletetnek wtan
na ÿrnanak ezer zaaz eegÿ eztendóben
Es Azon Azzonÿwnk egÿhazaban : kÿnek
koporssoÿara eellÿen emlekózetót ÿranak

{582b}
Heted Capitulum
Primus in hac heremo . cristi fundator ouilis
Promerui fieri . qui tegor hoc lapide
Bruno michi nōm . genitrix alemania meq
Transtulit ad Calabros āta quies hēmi
Doctor eram pco xp̄e tuus : vir notus in orbe
Desuper illud erat : gracia nō meritus
Carnis vincla dies octobris sexta resoluit
Spiritui requiem : qui legis ista pete -
Mÿkoron kedeeg <b>el tellÿesóttenek volna
kÿ mwlasa wtan . neegÿ zaaz . harmÿncz
eztendók<..> : ÿrwan ezer ewt zaaz . tÿzen
neegÿ eztendóben . tÿzed leo papa .. mÿnden
eegÿeb bÿzonsaghnal kÿl meg gondolwan
Bodogssagus zent Bruno Confessornak : nag̋
sok ÿo teetemenÿeet : es Cartusÿaÿ zent zeer
zethnek meltosagus voltaat : es hogÿ m
ÿnd annee sok ÿdótw̋l foghwa azon eeppen
testeeben nÿwgodneek Az meennÿeÿ dÿchó
seegnel kÿl kÿben ewtet az wr isten eeg
ÿeb zent Confessorok kózót ffel magaztatta
fóldón Anÿa zent egÿhazban ees ffel ak
araa magaztathnÿ . mÿnt ollÿan ÿeles
patriarchaat es patro nosth : hogÿ mÿnden
egÿhazban es Capolnakban . az ew zent
halala napÿaat nagÿ meltossaggal ÿlleneek
zent Confessoroknak zolosmaÿawal . estÿt
kedeeg beÿtel . es hogÿ mÿnd az egheez zer
zetben mÿnden veternÿenek . vechernÿe
nek zolosmaÿaban . emlekózetót tennee
nek rola : zent Bruno Confessor neweze
tÿ alat : hogÿ ew zentsseege es lenne otal
mwnk . wr isten zent zÿneenek elótte . m
ÿnd eletewnkben . mÿnd halalwnknak
ÿdeÿn . mÿnd az egheez zent zeerzetnek
aldot ffÿaÿwal ; O azert zerelmes atÿam
ffÿaÿ ha kÿ kózzóletók annak elette nem
twtta mÿ leegÿen az aldot Cartusÿaÿ
zerzet . es mÿnemew regulassagban eel
lenek Az penitencia tarto nema Reme
teek : ez kewes ÿrasnak magÿarazattÿa
bol . vala mÿ keweset meg twdhat benne
ÿollehet nagÿob reze eett meg ne leeg̋en
ÿrwan : Senkÿ azert ne mongÿa hogÿ
bÿzon zeerzet nem volna ha nem akar
veetenÿ bezeedeben : De ha nagÿobnak vallʼʼa eegÿeb[ek]neel
ÿgazban mongÿa : kÿben dycheertesseek /
atÿa . ffÿw . zent leelek . mÿnd erekkee Amē

{583a}

[[]]

{583b}

[[]]

{584a}

[[]]

{584b}

[[]]

{585a}

[[]]

{585b}

[[]]

{586a}

[[]]

{586b}

[[]]

{587a}
Imaran lezen emle
-kó̗zeth zent Lucach
Ewangelistarol .
Cristus Iesusban eedes atÿamffÿaÿ . Ez
maÿ napon Anÿa zent egÿhaaz eleenk
be hozÿa dÿchóseeges zent Lucach ew
angelistanak emlekózetÿt es ÿnnepeet
mÿnt az keló es ffel tamado feenes na
pot . mert ew leen kÿ eredet zerent wr
Iesusnak malazttÿabol mÿnd ez zeeles
vÿlagot meg vÿlagosoÿtaa fondamen
tomzerent kÿt ha kÿ akar olwasnÿ . zēt
ewangeliomÿ ÿrasanak eleÿn . megh
ÿsmerhet . Annak okaert ÿol es mel
tan teezÿók . ha az ew emlekózetÿnek
ÿnnepeet nagÿ tÿztósseeggel ÿllÿók es
tÿztóllÿók az ew nagÿ meltosagus voltaert
Ez maÿ zent Innepnek epistolaÿaat
ha kÿ akarÿa meg vagÿon ÿrwan zent
Ianos ewangelista napÿan karachomba
Ez maÿ zent ewangeliomot kedeegh la
ssok megh . kÿt megh ÿrth zent Ianus
kenÿweenek tÿzen ewtód rezeeben . m
elly zent ewangeliom zaarmazeek kÿ az
eedes wrwnk Iesusnak twlaÿdon zaÿ
abol . Es leen eredetÿ az ÿdóben mÿko
ron volna . tellÿesseeggel harmÿncz ha
rom eztendós : es veetetÿk az eedes tÿzes
istenÿ predicaciobol kÿwe kÿt teen az
veegh vachoran ew zent Apostolÿnak
elette . ÿmaran zent halalara keezewl
ween kÿnek bewtw̋ zerent valo ma
gÿarssag<.>a ezenkeppen vagÿon
Ewangeliom .
[A]Z ÿdóben monda iesꝰ
ew tanoÿthwanÿnak
Ezt parancholom tÿ
-nektek . hogÿ zeressee
tók egÿmasth . ha gÿl
ól ee tÿteket ez vylag
azt gondollÿatok m
ert enghemet tÿnalatoknaal ele
eb gÿló̗lt : Ha azert ez vÿlaag kóz
zól volnatok ez vylaag az eweÿet
zerethnee . De mÿeert ez vÿlagbol

{587b}
Nem vattok ; mÿeert en kÿ valaztot
talak tÿteket ez vÿlagbol : Az okaert
ÿmaran gÿlól tÿteket ez vÿlaagh
Emlekózÿetók meg az en bezeedem-
ról kÿt en tÿnektek mondottam . M
ert nem nagÿob az zolga ew wran
aal . Ha enghemet haborgattak <e>tÿteket
<ghemet> ees haborgatnak Ha az en
bezeedemet tartangÿatok tÿ . a'' ttye
tóket ees meg tarttÿaak : De mÿnd eze
-ket teezÿk tÿ nektókaz en newemeert
mert nem twggÿaak azt ky enghe
met bochatot . Ha en el nem ÿew
-ttem volna es ewnekÿk nÿlwan
nem zoltam volna .. bÿnók benne n
em volna : Mastan kedeeg semÿ
menteest nem vehetnek az ew bÿn
okról / Vala kÿ enghem gÿlól az . az
en atÿamat ees gÿlólÿ . ha eellÿen
dolgokat nem tettem volna ew kóz
tók . kÿket eegÿeb nem tett . semÿ bÿ
nek nem volna / Mastan kedeegh . la
ttak es . gÿlóltek ees : mÿnd enghem
mÿnd en atÿamat . De hogÿ az pro
ffeta mondasa be tellÿesóggÿeek kÿ
az ew tórweenÿekben bel vagÿon yr
wan mert gÿlóltenek enghemet o
kanaal kÿl :-
Dÿchóseeges zenth Lucach ewangelista tam
ada Sÿrÿa orzagbol . Anthÿochianak va
rasabol : Es ez vÿlaghÿ eelete zerent nagÿ
bólch orwos mester vala . De annak hal
wan az aldot meennÿeÿ orwos kÿ mÿnd
testóket lelkóket mÿnden betegsseegból faÿ
dalombol meg vÿgazthat . hozÿaa ÿewe es
mÿnt doctorok zolnak rola . valaztateek
az heethwen ket tanoÿthwanÿok kózzee es
ÿewendóre . lathwan az ew nagÿ zenth
seeges eeleteenek meltosagaat . nagÿob tÿz
tósseegre veeteteek . thwdnÿa ÿllÿk . Apo-
stoli kówetkózeesre es zent palnak . tarsswl
adateek . az zent hÿtnek predicallasaara
kÿben olÿ bewseeges malaztot eerdemle
wr istenewl hogÿ aÿanlattatneek az isten
zÿlew zÿz anÿa marianak . notariossagra

{588a}
Kÿtw̋l nÿlwabban halwan es meg tan
wlwan Cristus Iesusban mÿnden . zentssee
ges eeleteenek folÿasaat . Es azonkeppen
hÿẃ kerezttÿeneknek lelkót Idwesseege
re votakeppen meg ÿraa : kÿt zent peter
es zent paal . lathwan meltonak es
ÿonak vallaak . az okaert ÿmaran zam
laltateek . Az neegÿ ÿeles ewangelistak
nak zamok kózzee . mÿnt ÿol lattÿok
kÿnek meltosagus emlekózetÿre harom
reze leezen bezeedewnknek . Elsew bodog
ssagus zent Lucach ewangelistanak dÿch
oseeges ffel magaztatasanak nÿlwan va
lo latattÿarol : kÿnek bÿzonsagara doct
oroknak mondasok zerent . tÿz reend belÿ
tÿztóletós meltossagokat talalwnk kÿk
kel ewtet az aldot kegÿelmes wr isten
eegÿeb zentók kozót chodalatussaa tewee
Elsew az ew neweenek melto valaztasa
mert az lucach magÿaraztatÿk ffel tama
donak : kÿ megh bÿzonÿwltatÿk ennen
mÿwelkódetÿben . mert mÿkoron felette
ez vÿlaghnak atta volna ennen maga
-at ez vÿlaghÿ bólccheseegben ezesseegben
tÿztósseegben el merw̋lween . tawol va
la az erek Idwesseeghnek wtatwl : De m
ÿkoron az ÿgaz ÿgassaghnak wtaat meg
talalta volna . wr Iesust Cristust ottan
ffel tamaztaa ennen magaat ez vylagh
nak vezedelmes vermeeból . Christushoz fo
lÿameek . ÿme zerelmes atÿamffÿaÿ ez
elsew meltossaga meelÿ Idwesseeges pel
da mÿnekewnk . ha ez vÿlaggal nem
akarwnk el veznÿ . es karhoznÿ mÿt
keellÿen tennewnk / Masod meltosaga
kÿ tamad az ew newezetÿnem magÿara
zattÿabol . mondatÿk . ffel emelkódew . kÿ
meg bÿzonÿwltatÿk mert ez vÿlaghÿ
aknak zerelmeet el hagÿwan . az istenÿ
es meennÿeÿ zeretettre emelkódeek : kÿ e
rekkw̋l erekkee meg maradando . kÿwel
eelnek es gÿenÿerkónek az zentok z
ent angÿalok istenek zent orzagaban .
ÿme eett . ees meelÿ nemes tanwsaag
adatÿk ez vÿlaghÿ halando emberek
-nek . kÿk torkÿg el merw̋ltenek ez el
mwlando atkozot vÿlaghÿ zeretetben .
Harmad meltosaga . kÿ ertetÿk az ew zēt
newezetÿnek magÿarazattÿabol . monda
tÿk bÿzonsaggal vÿlagosoÿtoo . kÿ megh
bÿzonwltatÿk Idwezoÿtenknek zawabol

{588b}
Zent Mathe ewangelista ÿrtta megh ke
nÿweenek ewtód rezeeben . Vos estis
lux mundi . Tÿ wattok ez vÿlaghnak
vÿlagossaga / Mert . mÿkeppen az feenes
nap ffel kelween / az eeÿelÿ seteetss
eegót el ÿzÿ . es meg vÿlagosoÿttÿa
test zerent ez vÿlagot . Azonkeppen : Istenÿ
zent malaztal meg vÿlagoswlt zentók
lelek zerent zent predicallassal . ÿo eele
tókkel . peldaÿokkal . meg vÿlagosoÿttÿak
ez vÿlagon valo bÿnes neepeknek zÿ
wóket lelkóket / O zerelmes atÿamffÿ
aÿ : veegÿeetók eztekben honnan vag
ÿon / ez vÿlagon fondamentoma . zapo
rodasa . zÿleteese . es mÿndden . allapa-
ttÿa vÿtezkódew anÿa zentegÿhazn
ak ; Es mÿ leegÿen allattÿa zerent ?
Nem de az ÿo malaztus neepeknek
gÿw̋lekózetÿ ee : Nem de A mÿ reeghÿ óse-
ÿnk atÿaÿnk anÿaÿnk . Atÿankffÿaÿ
kÿk mÿnd istennek malazttÿaban kÿ
we mwltanak : mÿ ees wtannok me
nendók vagÿwnk : ha eerdemes eelet
ben meg maradwnk : es az erek ee
lettre eegÿetembe zÿlettetw̋nk az zent
ffel tamadasnak mÿatta : kÿknek eróss
eegeet mastan vallÿok lennÿ az zent ÿ
rasban . kÿben eegÿk ÿro notarius leen
dÿchóseeges zent lucach ewangelista
Neegÿed meltosaga . kÿwel wr isten ffel
magaztataa .. mondatÿk reeghÿ pelda
zatnak bÿzonsaga Ezek . j . mÿert ókór
zemeelben ÿrÿaak : kÿnek sok oka va
gÿon doctoroknak magÿarazattÿok zerent
De az tebbÿt el mwlathwan . zent ger
ger doctornak mondasa zerent eegÿ ÿe
les oka leen mÿeert zent lelek azt
tewee . mert abban . ÿegzee . isten ffÿanak
wrwnk Iesusnak emberÿ halando ze
melÿeet : twlaÿdonsaag zerent . mÿert
mÿkeppen az ooh tórwenben . mÿnden
nagÿ es ÿeles istenÿ aldozatot akartak
tennÿ haat ókórrel aldozatanak : Azon
keppen . wr iesus mÿkoron az nagÿ ÿeles
es veeghetetlen meltosagus aldozatot a
karaa tennÿ . nagÿobbat nem leele kÿt
aldozneek az ew meennÿeÿ zent attÿa
nak ew halando zent embersegeenel .
hogÿ kedeeg zent lucachnak twlaÿdon .
aÿtatÿk : oka ez . mert az teeb ewange
listaak kózót . ÿelesben ÿra . Cristusnak

{589a}
Papsagarol . kÿralssagarol : Zÿleteseeról
es halando aldozattÿarol : ⁊c .
Ewtód meltosaga : mert valaztateek az
zent ewangeliomnak ÿrasara : kÿ nagÿ
meltosaag leen ewnekÿ wr istentewl
Hatod : meltosaga . mert az ew zent ÿras
belÿ kenÿweÿt kÿket ÿrth . kÿwalt keppen
elówe vette anÿazent egÿhaaz . mÿnt
Az apostolok ÿarasaarol valo kenÿweth
Az zent ewangeliomot . es zent paal ep
istolaÿt . kÿket zent paal ÿrt . ew halala
nak wtanna zent lucach . mÿnd ghóróg
nÿelw̋re fordoÿtotta . ees eelnek vele
Heted meltossaga . mert kÿwalkeppen leen
kozónseeges Notarius . thwdnÿa ÿllÿk .
Cristus Iesusnak . Azzonÿwnk marianak
es az zent Apostoloknak kÿknek eeletóket
mondasokat teetemeenÿeket . nagÿ zeep
-en es ÿgazan megh ÿrtta .
Nÿolczad . meltossaga . mert bodogssagus
zent lucach . ÿo orwos mester lett leeg̋en
De maga . ÿo keep ÿro vala . kÿnek b
ÿzonsaga . mert senkÿ olÿ bÿzon es ÿg
az zemeel zerent meg nem ÿrhatta w
rwnk Iesusnak es . azzonÿwnk maria
nak kepeet . ha kÿ romaban volt meg
latthatta . Masÿk Constantinapolban
volt vala hol vagÿon mastan .
Kÿlenczed meltossaga . mÿnd hal
alÿg zeplotelen zÿz eeletben marada
meg . Annak okaert azzonÿwnk maria
wgÿ zerette mÿnt twlaÿdon ffÿaat
Tÿzed . mert mÿkoron tellÿes volna . mÿn
dden zentsseeges ÿozagokkal es istenÿ m
alazttal .: martÿromsaghnaal kÿl vewee
kÿ ez vÿlagbol bekeseeges eeletben . es
nagÿ ÿo veensegheeben . mÿkoron nÿolcz
wan neegÿ eztendós . es temetteek el
Bÿtinÿaban . nagÿ sok choda teetelekkel .
Masod lelkÿ tanwsagwnk leezen
bezeedw̋nknek masod rezeeben : mÿne
mew ÿozagoknak koronaÿwal magaz
tataa ffel wr isten ez zent lucachot
meennÿeknek orzagaban .. Doctoroknak
mondasok zerent . ÿmez neegÿ ÿeles m
eltossagus <...> Coronat talallÿok . elssew
<hogÿ olÿ> zeplótelen eelethenek Coronaÿa
mert wgÿ olwastatÿk ew rola hogÿ
soha halalus keppen nem veetkózót lee-
gÿen

{589b}
Es az wr istent semÿ nehesseeggel meg nem
bantotta leegyen : kyról zent Ieronimus
doctor emlekózween wgÿ mond . Cristus
nak byzon zolgaÿa volt mÿnden veeth
kózethnel kÿl . Masod koronawal feen
lÿk wr istennek orzagaban . lelkÿ testÿ
artatlan zÿzesseeghnek <...> korona
ÿawal . mÿnt meg hallok ennek elótte
Harmad . Doctorssaghnak . es predicator
saghnak koronaÿawal : Neegÿed : Cristus
Iesusnak es az zent kerezthnek koweth
segheenek dragalatus Coronaÿa . kÿról
wgÿ ÿr bólch Ecc xxiij . O meel nag̋
dÿchóseegh az erek bodogssagban . kÿ ez
feldón az wr istennek laba nÿomaat
kówetÿ : kÿról zent Ianus ees megh em
lekózÿk eeggÿk leweleeben . mÿndden
kerezttÿen embernek wgÿ keel ÿarnÿ
mÿnt ew ÿara : az az wgÿ keel eelnÿ
ÿol ÿgazan . ÿozagus keppen mÿnt az ee
des Cristus Iesus wrwnk : Bodogssagus
zent lucach azt tewee . wgÿ eele es er
demeet vewee . kÿnek zenthseeges eelete
erdeme es meltossaga . leegÿen mÿ otal
mwnk mÿnd eeletewnkbe . mÿnd hala
lwnknak ÿdeÿn .-
Harmad rezeeben bezeedewnknek
emlekózÿewnk az ew hamar valo seghe
delmes voltarol .. wgÿ olwastatÿk rola .
mÿkoron eegÿ ÿdóben Anthÿochianak
varasaat meg zallottaak volna az go-
-noz tórókók . es annera meg zorwltanak
volna az varasban hogÿ sem eenÿók
sem ÿnnÿók nem volna .: Tereenek pe
nitenciara kezdeenek kenÿerghenÿ az .
wr istennek hogÿ zabadoÿtanaa megh
ewket : ÿme ÿeleneek meg zent lucach
eegÿ Iambornak kÿ az zent egÿhazban
vÿgaz vala ÿmatkozwan . nagÿ zeep fee
nes rwhaban . es paranchola nekÿ
hogÿ gÿeÿtenee egÿben az kerezttÿene
ket . es menneenek kÿ az tórókók ellen
De mÿkoron retteghneenek . az zegheen kerez
ttÿenek . monda zent Lucach : Semÿt ne
feellÿetek . ÿewetók wtannam . es meg
bÿzakotathwan ewket . kÿ meneenek es
sok zamtalan poganokat el vereek . nagÿ
gÿőzódelmet adwan ewnekÿk wr isten
zent lucachnak seghedelme mÿat : kÿt
azonkeppen engheggÿen mÿnekewnk ees
atÿa ffÿw zent leelek : zent haromsaag Am̄ .

{590a}
Tyzen egÿ ezer zyzek
nek meltossagus Inn
epekró̗l .
Myert zerelmes atÿamffÿaÿ ez maÿ na
pon . kerezttÿen anÿa zent egÿhaz emlekóz
ÿk es ÿllÿ . az zent zÿzeknek halalok nap
ÿaat : mÿkeppen az aldot Idwózóÿtew ie
susth . vallaak . es dÿcheerween ffel magaz-
tataak ew zent martÿromsaag zenwe
deesókkel : kÿeert ewk ees erdemleenek ffel
magaztathnÿ mÿnd az erek dÿchóseegben
mÿnd . vÿtezkódew anÿazent egÿhazban
De mÿnek elette megh magÿaraznook ez
zent zÿzeknek dÿchóeeges eeletóket es zen
wedeesóket lassok megh tanwsaghnak okaert
mÿnemew rend belÿ zÿzek dÿcheeretósók
wr istennek elette . Elssew oka . lehet mert
sok fele zÿzek leelettethnek ez vÿlagon kÿ
ról emlekózÿk zent Mathe ewangelista pelda
bezeed zerent kenÿweenek hwzon ewtód
reezeben . mondwan . Hasonlatus meen
nÿeknek orzaga tÿz zÿzekhez : kÿk kózzól
ewte bólch . ewte kedeeg bolond : kÿknek
ertelme alat magÿaraztatÿk mÿndden
embernek ewt erzekónseege kÿt ha tÿz
tan es zeplótelen vÿselend bÿzon zÿznek
veetetÿk . es az erek Idwesseegre melton
ak ÿteeltetÿk . ha kedeeg nem / erek kar
-hozattra .: Masod oka . mert zent paal ees
ÿrwan az zÿzekról . wgÿ mond . j Corin
vij . es olwastatÿk ez maÿ zent Innepnek
epistolaÿaban . Az zÿzekról . wrnak par
ancholattÿa nalam nÿnchen . De maga
tanachot adhatok rola . mÿndden hÿws
eeggel . mert felette erdemes ha kÿ azon
keppen meg marad : meelÿ bezeedókból
keth dolgot erthetewnk . eeggÿet azt hog̋
termeezethnek zÿkseeges es nehez voltae
rth . wr istennek parancholattÿaat raÿtha
nem talallÿok . nem ellene mondasaat
Masodot . hogy ha kÿ tartanÿ akarÿa
felette keellemetes . es erdemes az nagÿ
kesalkodasnak okaert . kÿnek byzonsagaw
al tellÿes anya zent egÿhaaz . ez maÿ nap .
es az zent ÿraas : Annak okaert Zent Vÿ
ncze doctornak mondasa zerent : neegÿ
rend belÿ zÿzeket talalwnk lennÿ ez vÿ
laghÿ eeletben : Elssew rendben vannak .

{590b}
Olÿ Zÿzek . kÿk sem zÿwókben em testók
ben tÿztassagot nem tarthnak . hanem ne
vezettel . es kÿw̋l valo rwhazattal : kÿkról
wgÿ mond Idwezóytenk . Math . xxiij . ÿaÿ
tÿnektók keepwtalok kÿk kyw̋l ollÿanok
vattok mÿnt az megh feÿeeróÿtót kopor
sook belól kedeeg tellÿesók az hallottak
nak bÿnes dohos tetemeÿwel / Annak o
kaert az zÿzesseegh hasonlatus az tÿzta se
lem fonalhoz .. kÿ mÿkoron az saros vÿzben
esendÿk soha annak wtanna zÿne megh
nem ÿew Azonkeppen ha kÿ zÿzesseegeet el
eÿtendÿ soha erekkee meg leelÿ . kÿról zent
Ieroꝰ doctor wgÿ mond . Bÿzonnÿal mond
hatom : hogÿ az wr isten myndent ffel tam
-azthat . de az zÿzet ew esetÿnek wtanna
soha nem . Masod rendbelÿek vannak
kÿk chak test zerent tarttÿaak de nem zÿw̋
zerent valo akarattal . Ezek az bolond
zÿzek . mert zent Ieroꝰ doctornak monda-
sa zerent . semÿ erdemeet <..> nem vallÿaak
wgÿ mond rola zent hwgo . Az wr isten
kÿ mÿndden tÿztassaghnak zeretóÿe soha
bÿnnel . megh fórtóztetót zÿwbe nem lako
zÿk De wgÿ mondnak rola doctorok : Aran
zaÿw zent Ianus . zent Tamaas . Gwil
helmus . ha mÿkoron ember zandeka es
akarattÿa zerent . awagÿ <gye> zÿwe belÿ
gÿenÿerw̋seege zerent el veztendÿ zÿzess
egheenek tÿztasagaat kÿben ha meg ma
radand el veztÿ az Coronaat . De ha peni
tenciat tart rola . meg eppewlhet : chak
hogÿ test zerent el ne vezesse . Azeert nag̋
okkal feelelemmel keel otalmaznÿ . m
ÿnd leelkeeben testeeben ha kÿ ÿol akarÿa
Harmad rendbelÿek vannak : kÿk terme
zet zerent zÿzesseegót vÿselnek : Nem aka
rattÿok zerent . Ezekról wgÿ mond zent
Agoston doctor . Sem dÿcheerÿek . sem zÿ
dalmazÿok az zÿzekbe<k> az termeezetnek
ÿozagaat . mert semy eerdemeet nem ve
zÿk . hanem ha kÿ istenhóz valo zeretetból
fogadas zerent tarttÿa az ollÿannak zerze-
tteek . az Coronaat . hol ott zabad akarattal
vÿaskodyk az termeezethnek ellene
Neegÿed rendbelÿek vannak : kÿk zÿwók
ben tarthnak zÿzesseegót . es nem testókben
kÿról wgÿ mond zent Ieroꝰ doctor . Az
belól valo tÿztassaag . leelkÿ nemes ÿo
zaagh . kÿt semÿ ellenzew keseertettel m
egh nem banthatnak . Ha bator testzerent

{591a}
Eróth teegÿenek ees ew raÿtta . Mÿnt ol-
wastatÿk zÿz zent Lucÿa azzonrol : kÿ wgÿ
monda pastasius feÿedelemnek . ha en raÿ
ttam zeplót teetetz en akaratomnak elle
ne . az en tÿztassagomnak erdeme kettóz
tetÿk . Coronazattra . Azert mongÿa zent
Amborus doctor . soha az test meg nem fór
tóztetÿk : az akarathnak . enghedelmeenel
kÿl : Azert az olÿ zÿzeknek ket Coronaÿok
leezen . eegÿ zÿzessegheert . mas bozzwsag
keepen zenwedew martÿromsageert
Ewtód reendbelÿek vannak . kÿk mÿnd el
meeÿekben mÿnd testókben . malaztus tÿz
tassagot erdemlÿk tartanÿ . kÿról wgÿ m
ond Aranzaÿw zent Ianos . O zerelmes a
tÿamffÿaÿ . ez az nagÿ meennÿeÿ feenló
dÿchóseegh . mÿkoron kÿ zentsseeghnek
meltosagaert : zent akarattal . ÿo ÿgÿekó
zettel .. el veegezót keppen . testben leelek
ben zeplótelen eeletót fogad . es vÿsel
Ez az angÿalÿ eelet halandosagban . kÿnek
fóldón tarssa nÿnchen : kÿ ellen mÿnew
el nagÿob baÿ wÿwas . erósseb vÿaskod
-as tamadaas : annewal erdemesb : dÿchó
seegósb : meltosagosb : es mennÿen fóldón
chodalatosb . es hatalmasb : kÿeert ez m
aÿ nemes zent zÿzek halalt zenwede
nek : Azert zerelmes atÿamffÿaÿ . mÿnd
ez zent ÿrasbelÿ <yras> tanwsagbol . mÿnd
ez zent zÿzeknek peldaÿokbol . veegÿetók
erósseegót . mÿnemew rendbelÿ zÿzesseeg
ben : mÿnemew regulazerent . meg mara
ggÿok eellÿetók . es vÿaskoggÿatok
ÿmaran lassok megh mÿkeppen az zenth
zÿzek martÿromsagot zenwedeenek .
Legenda festi .
Britania orzagban vala eggÿ kÿral kÿ
nek Nochus vala newe . kÿnek vala
eegÿ zeep leanÿa kÿnek wrsula vala
newe kÿnagÿ zeepseegghel . bólcchesee
ggel . es Iamborsaggal feenlÿk vala
mÿnt ÿo kerezttÿen es zeplótelen zÿz
mÿnddennek felette kedeeg Cristus Iesus
nak zerelmes zolgalo leanÿa . twdnÿa
ÿllÿk mÿnt kÿ ÿmaran . mÿndden aÿo''
tassaggal wr istennek aÿanlotta vala
ew zeplótelensegheenek . ÿegÿzeseet : Mÿ
koron azert mÿndenw̋t hÿre volna az .

{591b}
Ew Iambor eeleteenek . Hallaa megh az
Angliaÿ pogan . kÿral . kÿ nagÿ hatalmas vala .
es gondolaa hogÿ vennee az ew ffÿan
ak hazassagwl / Es mÿkoron kówetóket
kÿldót volna az zent zÿznek attÿahoz
elezór sok ÿgÿeeretóket aÿandekokat m
ÿnd az zÿznek . mÿnd ew attÿanak ha
enghedelmesók lenneenek . ha kedeeg nem /
nagÿ fenÿógheteest ÿzenween : Azt halwan zent
Vrsula azzonnak attÿa . meg rettene ra
ÿtta : twdwan az ew hatalmas es kegÿ
etlensegeet : es nem twd vala mÿt
tennÿ . eegÿ okaert . mert mÿeert ewk
ÿo kerezttÿenek volnanak . nem eremest
adhatnaa leanÿaat Az hÿtetlen pogan-
nak . Mas okaert . mert twggÿa vala
az ew zerelmes leanÿanak zent zÿzess
eegben valo meg maradasaat . es lehe
tetlennek ÿsmerÿ vala ew zent fogad
asaat meg feÿtenÿ : zÿz zent Vrsula a
zzon ÿmachagaban feleletót veen wr
istentewl mÿt kellene tennÿók . annak
okaert nagÿ bÿzwan monda az ew att
ÿanak hogÿ semÿt ne feelne . ÿzennee
meg akarattÿaat az kÿralnak eel ok
es zórzees alat . hogÿ az kÿral ffÿw
ew attÿawal tÿz zeepseegew zÿzeket
kÿldeneenek nekÿ nÿaÿassagara . es mÿnd
enÿk mellee . ezer ezer zÿzeket gÿóÿ
teneenek . Annak wtanna zórózneenek
haÿokat az tenghórre . hogÿ harom ezten
deegh az zÿzekkel az tengheren ÿarwan
tÿztólhetnee es zentólhetnee meg az ew
zÿzesseegeet . Es hogÿ az harom eztendó
alat az kÿralnak ffÿa meg kereztólkód
neek es az zent hÿtót meg tanwlnaa
Ez eellÿen nagÿ bólch mennÿeÿ tan
achot az okaert zórzee . zÿz zent Vrsola
azzon . hogÿ awagÿ . ez eellÿen dolognak neh
essegheert . az kÿral meg zenneek ew
tewle . Awagÿ . az zÿzeket mÿnd Crist
usnak zentólnee . zent martÿromsagh
nak mÿatta . Azt halwan . mÿnd az
attÿa . mÿnd az pogan kÿralnak ffÿa
nagÿ erembe leenek raÿtta . es semÿ
nek aloÿtaak az dolognak nehessee
geet . De mÿnt hamarab kÿlemb kÿ
lemb orzagokban : tartomanÿokban
es varasokban el kÿldózween . hozÿaa

{592a}
Gÿeÿteek attÿa hazahoz mÿnd sok zam
talan zÿzeket kÿben ÿollehet ember va
la zam tarto De maga wr istennek zent
leelke vala zórzew mestere . <.> mert va
la kÿ hallÿa vala ez bodog sereghnek
eegÿebet nem tehet vala benne han
em ottan ÿndwlnÿ keel vala ; Annak
okaert Siciliaÿ kÿralne azzon Gerw
sina . neegÿ zÿz leanÿwal . hozÿaÿok
meene / kÿsded ffÿanak hagÿwan az
orzagot . mÿnden felól azert halwan wr
istennek malazttÿaat . sÿethnek vala
eeggÿesewlnÿ az zent sereghóz . parazth
wrak eegÿhazÿ neepek : Es akkÿ kerez
ttÿen nem volt volna . Azonnal keez
vala meg kereztólkódnÿ Mÿkoron
azert mÿnd eegÿbe gÿw̋ltenek volna
Keleenek az tenghórre es eredeenek Rom
aban . hogÿ kedeeg Nagÿ Colonnÿaban ÿ
wtottanak volna . Neekÿ ÿeleneek istenn
ek angÿala zÿz zent Wrsola azzonnak .
es meg ÿelentee ewnekÿ hogÿ mÿkoron
tellÿes zammal . megh terween esmegh
oda ÿwtnanak . martÿromsaghnak Coro
naÿaat vehendók volnanak ; Mÿkoron
azert az zent Angÿalnak ÿgazgatasa m
ÿat bel ÿwtottanak volna Romaban . Zent
Ciriacus papa . nagÿ eremmel . es tÿztóss
eeggel . fogadaa ewket : mert mÿkoron
ew ees Britania orzagbol valo volna
sok nemzetÿ rokonsaghÿ valanak az zÿzek
kózót : Es azon eeÿel almaban meg ÿel
entee az Iambor papanak . hogÿ ewnekÿ
ees velók kellene martÿromsagot zen-
wednÿ . es ottan az Gardinaloknak m
egh hagÿaa az papaÿ tÿztót / Azon valo
haraghÿokban ew ees kÿ vakaraak new
eek . az eeló kenÿból . kÿben az papakat
zoktaak ÿrnÿa / mÿeert tÿzteet el hagÿ
wan . az bolond azzonÿallatok wtan
eredót volna . Mÿkoron mÿnd az ollÿ
an dolgot lathwan . az Romaÿ feÿedel
mek . mÿert meeg pogansagban eelnek
vala . ffeel ÿndwlanak ellenek . mert
azt gondolaak ha azon zabadsagban
ewket el haggÿaak az kerezttÿen hÿt
ew mÿattok felette el terewl / El ÿze
neenek : Iwlianus rokonsagoknak kÿ
akkoron az zÿttÿaÿ magÿaroknak feÿe
delmók vala . hogÿ tamazÿok hadat

{592b}
Ellenek . mÿeert hogÿ kerezttÿenek volna
nak . es mÿkoron Colonnÿaban ÿw
tannak vagassa le mÿnd ewke / Zent
Ciriacus papa azert nagÿ sokad magaw
al Iambor pÿspókókkel . Gardinalokkal
es eegÿhazÿ neepekkel . ÿewe el velók .
Ennen hazol . ethereus kÿral zent Vrsola
azzonnak ÿeg̋óse / zent angÿal mÿat ÿnte
teek hogÿ azzon annÿaat es hwgaat kÿn
ek florencia vala . newe meg kereztólne
Es nagÿ Colonnÿaban zent Vrsola azzon
seregheeben menneenek es velók eegÿe
temben martÿromsagot zenwedneenek
Az attÿok kedeegh ÿmaran kÿ mwlt vala .
Zent . kelemen pÿspek ees el ÿewe ve
lók . Mÿkoron azert mÿnd eegÿetembe
nagÿ Colonnÿaban gÿewltenek volna
Az gonoz kegÿetlen<.> pogan neepek kedeeg
ÿmaran az varast meg zallottaak . vala .
Lathwan azert ez angÿalÿ artatlan zent
seregót Cristus Iesusnak eeggÿegÿew . ba
ranÿt azonnal kewrẃl . fogaak mÿnt az
dÿhes eeh farkasok : Az zent zÿzek azon
kózben angÿalÿ bÿztataas mÿat egÿmast
leelkosóÿtÿk vala .. es aÿanlÿaak vala
lelkóket testoket ees eeletóket az teremtó
wr istennek zent markaban . es nagÿ ere
mest le haÿttÿaak nÿakokat az ellenseeg
fegÿwereenek / Es wgÿ leen hogÿ mÿnd
az soksagw neepet . le vagaak / mÿkoron
veegre ÿwtottanak volna zent Vrsola azzonhoz
kÿ mÿnd az horaÿg ÿmatkozwan <...> az
zent . angÿallal bezeellet vala .. keerween
wr istent hogÿ eeggÿet se hadna feelelem
nek mÿatta el veznÿ annee sokassaag
kózzól . es nagÿ eedes vÿgaztalast erdemlót
vala hallanÿ . mert meg halgattatot vona
Lathwan az . pogan magÿarok feÿedelme
zÿz zent Vrsola azzont . hogÿ ollÿan mon-
dhatatlan zeep ember . volna . el amelko-
deek raÿtta es kezdee ewtet kenÿergethnÿ
az zÿzeknek halalokon . es nagÿ zeep zow
al vÿgaztalnÿ .<...> keerween azonkózbe
hogÿ lenne enghedelmes ew hozÿaa haÿ
lanÿ hazassaag . zerent . De bodogssagus zÿz
zent Vrsola . azzon ÿngen sem akara lathnÿ hall
anÿ . nem hogÿ nekÿ . enghedót volna .. Lath
wan az kegÿetlen feÿedelem hogÿ azon-
keppen meg wtaltatot volna . ragadaa ÿh
ÿeet nÿlaat es ottan atal lewee zenth .

{593a}
Vrsola azzont es azzonkeppen az zent mart
ÿromsagot bel tellÿesóÿtee .. Vala ked
eeg az zent seregben egy zÿz kÿnek Cord
ula vala newe . kÿ az nagy zernÿw re-
ttenetesseegben meg feelelmót vala es
le Bwt vala az haÿoban . mÿnd az egh
eez eeÿel . De mÿkoron Istenÿ ÿhleesnek
mÿatta ezeeben vette volna meel nag̋
dÿchóseegót vezt el . ha kÿ zakad az zen
tók kozzol . masod napra vÿrradwan eló
we mwtataa magaat el ottan martÿ
romsagot zenwede / Zenwedeenek kedeeg
martÿromsagot azon ÿdóben mÿkoron
wr ffÿw zÿletethnek wtanna ÿrnanak
Neegÿ zaaz . ewthwen keth eztendóben .
Ez zent zÿzekról eellÿen chodaaltus pel
da olwastatÿk / Vala eegÿ zerzetes Iam
bor . kÿ eztendón keed nagÿ aÿoÿtatus zÿw
el leelekkel : zokot vala zolgalnÿ ez zent
zÿzeknek : Eseek nagÿ korssagban . es mÿ
koron nagÿ keenban volna . lataa haat
ÿme eegÿ ÿghen zeepseegew zÿz . eleÿbe
ÿewe . es meg kerdee ha ÿsmernee / mon
da nem . felele az zÿz . En vagÿok eegÿ
az zÿzek kózzól kÿkhóz teenekód nagÿ aÿo''
tatussagot vagÿon : Azert ha az mÿnek
ewnk valo zolgalatodbol tellÿes erdem
ót akarz vennód es a'' mÿ tÿztósseegewnk
re tÿzen eegÿ ezer . pater nostert es Aue
mariaat olwasandaz .. te halalodnak ÿd
eÿn mÿ mÿnd el ÿewónk es teegódet m
ÿndden vezedelemtw̋l meg otalmazwnk
es el enÿezeek elóle . Ottan az zegheen
koor betegh nagÿ erembe leen . Es mÿnth
hamarab bel tellÿesóÿtee : Annak wtan
na . az feÿedelemnek ÿzene . hogÿ megh
akarna kenetethnÿ : mÿkoron el veegezteek
volna . kezde : nagy ffeel zowal mondanÿ
hogÿ mÿnd kÿ menneenek . az hazbol . es
annanak helt az zent zÿzeknek : kÿket ÿ
maran laat vala be ÿewnÿ / Meg kerd-
ween az feÿedelem mÿ dolog volna . m
egh bezeellee . ewnekÿ az latast . es azonn
al az zent zÿzek elót kÿ bochataa leelkeet
es <...> az zent sereggel wr istennek zent
orzagara meene : kÿból mÿnekewnk zent
sseeges tanwsaag adatÿk zerelmes atÿa
mffÿaÿ / mert nagÿ ÿo . bÿzodalmas .. es
erdemes az zent zÿz azzonÿoknak zolgalnÿ
Mert Am wgÿ mond zent Ieronꝰ doctor lehe
tetlen hogÿ . sokaknak ÿmacchagaat az wr isten
megh ne halgatnaa . Engheggÿe wr isten hog̋
ez zent zÿzeknek halalok leegÿen mÿ otal-
mwnk . mÿnd eeletw̋nkbe mÿnd halalwnk
nak ÿdeyn Am̄ -

{593b}
Zent Demeter Mar
tÿrnak Innepeeró̗l .
Dÿchóseeges zent demeter martÿr . mÿnt
ÿrasban talallÿok tamada ezen magÿar
orzagbol : zeremseeghnek tartomanÿabol : es
azon varasban zÿleteek . kÿt annak wtāna
az ew zent neweere newezeenek : kÿnek
zawa zent Demeter newe . kÿnek ew
nagÿ ÿeles nemes nemból valanak :
Attyanak Adorÿan wr : Annÿanak Teo
gona azzon / vala newe . Romaÿ chazar w
-dwaraban nagÿ newezetesseegben valanak
Mÿkoron azert . ez zent Demeter nagÿ ÿo
elmeÿw̋ ÿffÿw volna adaak oskolaban
bólcchesseegre es mÿert wr istennek mal
azttÿa vala ew benne . ÿdónek elette nag̋
bólch ember leen benne . es haÿtaa ma-
gaat Cristusnak zolgalattÿara . mÿndent
ÿnt es tanoÿth vala . az ÿgassaghnak w
taara .. gÿakortaa predicalwan wr istenn
ek orzagaat . es nagÿ sokakat terent . vala
ez zent hÿttre wgÿ hogÿ ÿmaran mÿn
denw̋t hÿre newe vala Iamborsaganak .
Es mÿkoron lakozneek Tessalonica varasban .
tórteneek hogÿ azon ÿdóben : Romaÿ chazar
Maximianus . kÿ nagÿ . kegÿetlen vala .
az zegheen kerezttÿenekhez : zalla le Tessa
lonica varasban . es vala hol Cristusnak
hÿw zolgaÿt talallÿa vala . mÿnd el ree
kkentetÿ vala .. meeg annak felette megh
ees aÿandekozÿa vala kÿ kerezttÿent ólt
volna . vala kedeeg az Chazarral egÿ
gonoz orÿaas faÿzat kÿ mÿndennel baÿt
vonzon vala . es az kerezttÿeneket chak
óleeben zoroÿtta vala . es azonnal kÿ keel
vala lelkók . annak okaert az chazarnaal
nagÿ tÿztósseegben es zeretetben .. kÿnek
lÿbeus vala newe . olaa nemzet : Bodog
ssaguss zent demeter kedeeg semÿt nem
feelween mÿnt kÿwel az wr isten vala
De zabadon es mÿnden batorssaggal pre
dicallÿa vala ez zent hÿtót es nagÿ sok
pogan neepek hozÿaa folÿamwan tanoÿ
ttÿa vala . es meg kereztólÿ vala ewket .
Chazaar kedeegh mÿkoron az kerezttÿene-
keth haborgathnaa . zent Demeter elówe
ÿarwlwan zabadon meg fogaak ewtet es cha
zaar eleÿben vÿweek . Az ÿdóben kedeeg
az gonoz veerben telhetetlen chazaar . vala
az baÿ vÿwo helÿen : kÿnek harczolasara .

{594a}
Nagÿ mestersseeggel wgÿan keegÿet alkott
atot . vala .. kÿben az bayt vÿnaak es senkÿ
az rekezból kÿ nem mehetót mÿgh nem
eeggÿk meg óltte az masÿkat es az gÿó
zódelmesnek ottan aÿandekot attanak
Es nagÿ sok zamtalan neep fwt vala
reea neeznÿ / EEtth ez keegÿben nagÿ
sokakat meg gÿóz vala . az chazaar
baÿ vÿwo orÿaas vÿteze . kÿn az keg-
ÿetlen chazarnak nagÿ ereme vala .
hogÿ az alfóldÿ vÿtezók kózzól senkÿ
nem valhatneek hozÿaa / ez eellÿen
vezedelmes tekeentethnek helÿeere / hol
Maximianuss chazaar zemeel zerent
elówe vonÿaak . zent Demeter vÿtezt
es be vadolaat ott hogÿ mÿwel kerez-
ttÿen volna . es az meg fezw̋ltnek
hÿtÿt predicallanaa / Reea tekenthw
een zent Demeternek angÿal zÿnew
zeep orczaÿara . es hogÿ Cristus Iesust
zabadon vallanaa . eegÿ ÿdeÿglen
wgÿ mÿnt kenyerw̋lween ew raÿtta
hagÿaa hogÿ wgÿan ott az ÿateeknak
helyeen rekezteneek be eegÿ kamora
ban . es eróssen meg órÿzneek . mÿgh
chazaar akarnaa / Mÿkoron be menth
volna Cristuss zolgaÿa az kamoraban .
lata egÿ Skarablÿa feerghet ffeel maz
nÿ az laban . hogÿ meg fwllÿa ewtet
es meg óllÿe Zent Demeter zent kere
zthnek ÿegÿeet vetee reea es ottan ke
ttee hasada az gonoz meergós allat ./
Azonkózben wr istennek zent angÿala ne
kÿ ÿeleneek zem latomast . mondwan .
Bekeseegh hozÿaad Cristus Iesusnak zerel
mess hÿwe . es eegÿ zeep Coronaat teen
feÿeeben es meg bÿztataa ewtet . leegÿ
eróss es bator . az kegÿetleneknek elettók
semÿt ne feelʼʼ mert Cristus erek Coron
aat zerzót teeneked az erek dÿchóseegbe .
es el enÿezeek ; Az ÿdóben vala eegÿ
Iambor ÿffÿw . kerezttÿen . az baÿ vÿwo
helÿen kÿnek Nestor vala newe . zent
Demeternek felette ÿo barattÿa / kÿ be
fwtameek zent Demeterhez az Camoraban
es le esween labaÿ elót monda .. ez
maÿ napon ennekem baÿt keel ffel v
ennem az libeus orÿassal . az chazaar
baÿnokawal . keerlek ÿmagÿ eerettem
hogÿ seghellÿen meg az wr isten az te

{594b}
Zent ÿmacchagodnak mÿatta . Ottan Bodog
ssaguss zent demeter . mÿndden testeere kerez-
tót hanÿa es monda . ÿme Az libeust ees
megh gÿózód . zent martÿromsagnak Corona
ÿaat ees veezód . erek dÿchewseegre . Es el
meene . Nestor vÿtez . Az libeus orÿas vÿtez
ellen . es mÿkoron az keegÿben egÿbe akar
nanak mennÿ . Maximianus chazaar ott
neezween es az zamtalan sok neep : ÿmacha
got teen elezer . es monda : wr isten kÿ . zent
dauid kÿralnak az orÿaas ellen dÿadalm
at adaal . segheench meg enghemet ees
az te zent newedben . hogÿ mÿnd ez gonoz
vÿtez . mȳd az kegÿetlen feÿedelem zegÿe
nÿw̋llÿenek megh ez maÿ napon .. Es an
nak wtanna egÿbe haÿthwan czwcza-
ÿokat el eseek az chazaar baÿ<.>noka es
kÿ mwleek ez vÿlagbol / Azt lathwan az
chazaar mondhatlan . el keseródeek raÿtta
hogÿ nem tórteneek wgÿ a'mÿnt akarÿa
vala . es nagÿ banattal ffel mene az palo
taban . es hagÿaa hogÿ Nestor vÿteznek
azonnal az varas kapwÿan venneek feÿeet
es azonkeppen martÿromsagot zenwede .. zent
Demeter vÿteznek kedeeg .. Cristus Iesus m
egh ÿeleneek es monda . Idwez leegÿ
Demeter en zeretew hÿwem . kÿben enne
kem mÿndden kellemeteseegóm vagÿon
ÿmaran ÿm en hozÿaam ÿewz . zenth
martÿromsagnak koronaÿawal . erekkw̋l
erekkee lakoznÿ az erek chóseegnek bo
dogssagaban .. Zent Demeter Azzonnal le
esween az fóldre ÿmadaa ew kegÿes w
raat teremteÿeet halaat adwan ew fel-
sseegenek hogÿ ewtet arra valaztotta
volna . es monda . En kegÿelmes wram
es en istenem keerlek teegódet hogÿ vala
kÿ ew nÿomorwsagaban en newembe
kenÿergend te zent feelssegódnek halgatt
assanak megh . Es vala meel vÿtez had
ban leween en bennem bÿzandÿk otal
mazÿad megh ewtet vezedelemtw̋l az te
eróss ÿogodnak mÿatta . Es vala kÿ nagÿ
eróss korssagban lewen . en hozÿam kÿaÿ
tand . te ÿrgalmassagot ew vele . Monda
Cristus . meg halgattalak mÿnden keerelm
eesódben en zeretew zolgaam .. Es zent De
-meter nagÿ eremmel halaat ada raÿtta
ew felssegeenek : Azonkózben leen olÿ
hogÿ kÿ mondanaa az chazarnak . mert
az libeus vÿtez halalanak Demeter volna .

{595a}
Mÿndden oka .. Es monda Maximia
nus chazaar . mÿkoron en ma az ÿtkózet
neeznÿ menneek nagÿ gonoz zerencha
talala . es nagÿ haraggal parancholaa hog̋
zent Demetert ÿzen keed el konczolnaak
Azonnal . az wrahoz hasonlatus kegÿetlen
hoheer le meene az fokhazban . es zent
demeternek zÿweeben ÿtee az tórtt . es a
nnak felette nagÿ sok sebót teen raÿtta
azonkeppen . zenwede zent martÿromsa
got / Vala kedeeg zent Demeternek es Iam
bor farkass newó zolgaÿa . lathwan az
ew wranak halalaat . kÿ vewee gÿer
w̋ÿeet wÿabol es veeres palastÿaat . es nagÿ
sok korokat betegóket . es erdengósóket vÿg
azt vala veló̗k . Azt halwan . Maxi
mianus chazaar azt ees meg fogataa . es
meg matirizaltataa . es nagÿ sok hÿw̋ ke
reztÿenóket ólete meg az ÿdóben nagÿ dÿ
hess haraghÿaban . Zent Demeternek test
eet vettetee az arneek zekben . De wr ist
-ennek hatalma mÿat meg tarttateek m
ÿnden vezedelemtw̋l . Es . az hÿw kerezttÿe
nek annak wtanna ffel gÿeÿthween na
gÿ tÿztóletes helÿen el temeteek . es nagÿ
sok ÿrgalmak lettek leeznek ees az ew
zent koporsoÿanaal mÿnd ez napÿglan
kÿknek mÿatta dÿcheertetÿk az wr is
ten . az ew zerelmes vÿtez zolgaÿawal
erekkw̋l erekkee / Mÿ ees dÿcherÿók zerel
mess atÿamffÿaÿ . ez ew zentsseeges ÿnn
epeenek napÿaan . hogÿ leegÿen seghódel
-em mÿndden nÿomorwsagwnkban . eel
ween es kÿ mwlwan . Amen .
Zent Sÿmon Iudas
Apostoloknak Innepók-
-ról
Wr istenben zerelmes atÿamffÿaÿ
es Apostolÿ zeretethnek eegyÿessegheben ee
des baratÿm : ÿme Anÿazent egÿhaz ez m
aÿ napon zemewnk eleeben hozta . Crist
-us Iesusnak eedes es zerelmes tanoÿthwa
nÿnak emlekózetÿt . ÿnnepÿt es zent ha
lalok napÿaat : hogÿ meg emlekózneenk rola
mÿkeppen . es honnan veett fondamentomot
A mÿ Idwesseegewnknek gÿókere es azonkepp
en ÿndwltathnank kówethnÿ . es zolgalnÿ az
Aldot wr <.> iesus Cristust :: kÿben ez mastanÿ
neepek felette ÿghen el hÿdegewltenek /

{595b}
Az okaert ees mÿnek elette ÿwthnank ez
zent Apostolok eeletÿnek magyarazattÿa
-ra . Leezen bezeedewnknek dereka harom
Idwesseeges tanwsagokrol .
Elssew tanwsagwnk leezen .. arrol
Mÿt keellÿen embernek tennÿ hogy m
eltan zolgalhasson az wr istennek : Ez
mondasnak oka ez . merth : wr istennek
hozÿank valo kózelgheteese . es parancho
lattÿa zerent ÿelesb okeert . azert terem
tettewnk hogÿ twlaÿdon es kÿwalt
keppen az wr istennek zolgallÿwnk es
wgÿ eellÿewnk ez vÿlagon hogÿ mel-
tok leegÿewnk az wr istennek orzagara
hogÿ mÿnd eett : mÿnd ott . az wr istenn
ek zolgaÿ leegÿewnk : O kÿ nagÿ melto
saag ez wr istentw̋l . gÿarlo emberÿ all
athnak : Doctoroknak azert magÿaraza
ttÿok zerent Nÿolch rend belÿ : meltoss
agokkal . tÿztósóÿtótte meg emberÿ alla
tot az wr isten kezdettewl foghwa . kÿk
eert meltan tartozneek ew zent feelss
eenek mÿnddennek felette zolgalnÿ
Elssew meltosaag : bodogssagus hason-
latussaagh . Gen̄ . j . mert . az aldot zent
haromsaag twlaÿdon az ennen zent
zÿneenek zemeelÿenek peeldazo ha
sonlatussagara .. abrazaa kÿ az emberÿ
termeezetót . kÿról wgÿ mond az nagÿ
Origenes doctor . keerlek veegÿetók ÿol
ezetókben . O emberÿ allat halgassad
meg az te nagÿ meltosagodat .. Ha ÿr
galmas vagÿ . es tekeelletes . mÿnth
az te teremtew mennÿeÿ atÿaad ÿrgal
mas es tekeelletes . Ha ÿgaz es zent
vagÿ . mÿnt az te wrad istened . es
mÿndenben ollÿan termeezet es ÿo
zokaas vagyon te benned kówetseegh
zerent mÿnt termeezet zerent az wr
istenben . haat wr Istennek bÿzon es
tellÿes hasonlatussaga es zÿne vag
ÿon te benned . Ha kedeeg bÿnes vag̋
kegÿetlen vagÿ<.> ez vÿlaghoz ragazkott
aal . fórtelmes eeletben eelz . nÿlwan .
twggÿad hogÿ erdeghÿ termeezet vagÿon
te benned es erek vezedelemnek vagÿ .
ffÿa : Annak okaert mongÿa vala zent
pal apostol ees . Effes̄ . v . <en zerel.> az wr
istennek kówetóÿ leegÿetek mÿnt zerel-
mes ffÿak . es bÿzon ewrókósók .-

{596a}
Masod meltossaag mÿnden fóldón valo
teremtót allatokon <valo> wralkodaas : psᵒ []
mÿndeneket veteel ew labaÿnak alaÿa
kÿról ertelemnek mestóre caᵒ . viij . mÿkee
nt . teremteteek ember . az okaert hogÿ .
zolgalna az wr istennek . Azon tórween
alat teremteteek ez vÿlaag benne valo
wal hogÿ zolgalna . emberÿ termeezeth
nek ; O kÿ vagÿon mastan kÿ ezeketh
ezeeben vehetÿ : hogÿ meg tartanaa .
Harmad meltosaag . zemeel zerent valo
ÿgÿenesseeg . hogÿ koronkeed amenÿorza
got neezÿe . oda fohazkoggÿeek . ÿgÿekózÿ
eek . oda sÿessón . Ne ez fóldÿekre mÿnt
az barom allat . kÿnek zeme zaÿa es
kÿwansaga ez fóldÿekre vagÿon
Neegÿed meltosaag . Atÿaffÿw nemzete
sseeghnek kótelezetÿ : Gene j . eellÿen
nagÿ nemes teremtót allatok nem tere
mtót az wr isten mÿnt embert kÿn
ek eegÿ attÿa annÿa lenne : Az okae
rth zent Agoston . doctornak mondasa
zerent . hogÿ wgÿ zerethneek egÿ mast
emberek : wgÿ kenÿerw̋lneenek eegÿ
mason . wgÿ otalmaznaak taplalnaak
segheellenek egÿ mast mÿnt byzon a
tyaffÿak : De . hol talalnook mastan m
eegh . draga ahol lakozÿk eellÿen zere
tethnek meennÿeÿ keenche /
Ewtód . meltosaag . el romlatatlansaag .
twdnÿa ÿllÿk embert lelke zerent
ertenÿ : Mÿert twdom hogÿ nem sok
ember ertÿ . ÿelessen kÿ dereek ÿrast
nem olwasot ; az ÿrast . wr isten terem
tótte az embert ew zÿneenek hasonla
tossagara adwan ew belee eeló lel-
kót : Azt twggÿok hogÿ az wr isten lat
hatatlan es halhatatlan allat . ha az
ew istenÿ termeezetÿre teremtótte az em
berÿ lelkót haat nem keel wgÿ erte
nÿ hogÿ wr isten<nek> hasonlatus pel
dazattÿara zerzette <az> volna fóldból
az emberÿ testÿ zÿnt abrazatot : De az
halhatatlan es lathatatlan . [e]mberÿ [l]elkót teremtótte
az ew zent ter<.>meezetÿnek hasonlatoss
agara .. emberÿ halando testÿ zÿnt
kedeeg es termeezetót : Cristus Iesus h
alando ember zÿneenek es zemeelÿ
enek hasonlatossagara . kÿ meeg ree
gheen annak elette az istenÿ bólcchess
eegben meg volt peldaztatwan . mÿ
nek elette embert teremtene ez vÿla
gon .

{596b}
Ÿme azert Zerelmes attÿamffÿaÿ mÿnde
newt meel nagÿ meltossagaat talall
ÿok az emberÿ allat . kÿeert ha ezeeben
vennee magaat felette kellene zolgalnÿ
az aldot kegyelmes wr istent .-
Hatod meltossaagh . ÿgazan es ertelme
ssen zolasnak bÿzonsaga . annak okaeert
meeltob az ember mÿndden eegÿeb leel
kós allatnaal mert a'mÿ zÿweeben tamad
zawawal kÿ twggÿa ÿelentenÿ / O kÿ nag̋
aÿandeek embernek az wr istentewl : De
ÿaÿ vezÿk azoknak . kÿk nem hogÿ dÿch
eerneek vele az wr istent : De ÿnkaab zÿ
dalmazÿaak es atkozÿaak : es eegÿeb
istennek teremtot allatÿt . ÿob volt volna
azoknak ha ÿngen se zÿlettenek volna .
Heted meltossagh .. embernek dragala
tus volta . wgÿ . mond rola zent Agoston
doctor . wr istennek meltosaganak ala
tta semÿ dragalatusb nÿnchen mÿnt
az leelek . leeleknek alatta az test . Zent
Ger . meg wgÿ mond : Mynd ez vÿla
gon valo zamtalan zeep . ÿo sem hason
lathattatÿk eegÿ leeleknek draga voltahoz
kÿról zent Mathe caᵒ xvj nÿlwan tano
bÿzonsagot teezen rola ..-
Nÿolczad meltossaag : az aldot istennek
zent ffÿahoz valo eeggÿesewlees : kÿnek
zemeelÿeben meg valtaa : es meg epp
óÿtee . meennÿen fóldón valo romlast
Oh ha enneel tób nem volna . meegh
ees mondhatatlan nagÿ meltossaagh .
kÿról zent paal . j Corinthorum vj . wgÿ mond .
Atÿamffÿaÿ twggÿatok draga arwal
valtattatok meg . annak okert dÿchew
ycheetók es vÿsellÿeetók wr istent az
tÿ testótókben / kÿról wgÿ mond zent
Amborus doctor ees : Nem mondatyk ÿ
gazan embernek senkÿ . hanem chak
kÿ wr istenben vetÿ remeenseegeet es
twlaÿdon ewtet zeretÿ : wgÿ mÿnt
azt bÿzonoÿtanaa . vala kÿk annak kÿ
welÿ vannak . es mÿnd kÿk bÿnben
eelnek . Nem bÿzon emberek . de barom
zamaban vannak : ha kÿnek eze vagÿon
megh erthetÿ mÿre meegÿen az veege .
ÿme azert En eedes zerelmes atÿamffÿ
aÿ mÿnemew meltossagokkal zeretót
az eedes wr emlekózÿetók meg rola es
zolgallÿatok az wr istent eerette . hogÿ
az erek dÿchóseegben vehesseetok erdemeet
erekkewl erekkee .-

{597a}
Masod tanwsagwnk leezen arrol
mÿ oka hogÿ ezenkeppen az ÿok es val
aztottak haborwsagot . keent es halalt zen
wednek az gonózoktwl / es az wr isten
mÿnd el halgattÿa el zenwedÿ : Nem de
ÿnkab ha ÿok Iamborok es ÿgazak . ze
rethnÿ es tÿztólnÿ kellene . Istenÿ tórwen
zerent . De ÿme az mastanÿ ÿdóben az
ÿok ÿngen ÿgazat sem mernek monda
nÿ awagÿ predicallanÿ . ottan ellene
mondo tamad . Reea felelnek doctorok
elówe hozwan Idwezóÿtenknek mon
dasaat zent Ianus yrtta . caᵒ xv . En
kÿ valaztaalak tÿteket ez vÿlaag . kózzól
Annak okaert gÿw̋lól tÿteket ez vÿlag
Ha azert az wr isten mondasa zerent az
ÿgassagot gÿlóseegh kówetÿ / es kÿ ÿgassa
ggra tanoÿtana . ÿldózeest zenwed ; ÿn
-kaab kówethween emberek az seteeth
seegót ez vÿlaghÿ gÿenÿerw̋seeges ee
lettnek alatta . honnem az vÿlagossag
ot meg ÿobbwlasnak alatta ; Nÿlwan
valo bolondsagnak es erek vezedelem
nek ÿegÿe / De az ÿoknak . valaztottak
nak . Cristus Iesus zerelmes zolgaÿnak
nem keel vele gondolnÿ . Nem keel <ve
le gond> az ÿo mÿwelkódettewl megh
zennÿ : <kel> Nem keel . az ÿgassagot el
enÿeztenÿ / Harom okaert elezer . Az al
dot Cristusnak mondasaert . Io . xv . ha
gÿlól tÿteket ez vÿlagh ne gondollÿa
tok vele mert nem vattok meltobbak
az tÿ feÿetokneel .. Nem vattok feellÿeb
az tÿ mestertókneel / Ha enghemet enn
-ÿ ÿo teetelemeert gÿlólt : meneewel
ÿnkab tÿteket / kÿról wgÿ mond zent
Agoston doctor . Nem akar az . Cristus taga
ÿ kózót lennÿ . vala kÿ gÿlóseegót nem
akar zenwednÿ az . fewel .. az az Cristussal
Masodzor . ÿteeletthnek ÿgassaert / mert
az halalnak / es az wtolso ÿteelethnek
napÿaan . az gonozok ÿteeltethnek meg
az ÿoknak mondasokbol es teetemeenÿ
ekbol . zent pal apostolnak mondasa
zerent : Harmad okaert az ÿoknak lel
kÿ haznalattÿokert / hogÿ erdemót gÿoÿ-
chenek pelda az zent martÿrok es Con
fessorok : Arrol mongÿa ennen maga az
zent ewangeliomba Math . [] tÿredelm
messeeghnek . ÿozagaban tarttÿatok meg
az tÿ lelkótóket / Ez azert az ÿgaz Idwess-
eeghnek

{597b}
Bÿzon wta . regulaÿa formaÿa es fonda
mentoma . zent Ieroꝰ doctornak mondasa .
zerent . Ez az nemes kereztffa . kÿt Cristus
wtan keel vonnÿ . Ez az nagÿ teróh es
nehez . nÿalab kÿt zent ÿsakkal az al
dozattra keel . vÿnnÿ . Ez az nemes zep
ÿllat kÿt az wr isten ÿo keddel veezen
embertewl . Ez az dragalatus aÿandeek
kÿt wr istennek eleÿben keel vÿnnÿ<..>
kÿert nagÿ erdemót es Coronaat adnak .
az erek dÿchóseegben / Akkoron oztaan
ewrw̋l vÿgad ember raÿtta hogÿ eett
ez vÿlagon erdemlót zenwednÿ / Pelda
mÿnekewnk ez maÿ zent Apostolok : k
ÿknek zent keennÿok halalok ellÿen
nagÿ tÿztósseegót erdemlót meegh ez
vÿlagon ees / hogÿ tÿztósseeggel zolgal
lÿanak <ro> es emlekózÿenek ew rola
Ez wÿlaghÿ gonoz faÿzatossaagh kedeeg nem
zerette . ewket / de az ÿgassaghnak . ÿonak Idw
esseeghnek es az erek eelethnek hÿrdeteseert
tanoÿtasaerth predicallasaerth . ellenok tam
adwan . mÿnt ha gonozot voltanak volna .
zernÿw̋ halallal . veegezteek kÿ ewket / De
dragalatus az zentóknek halaalok wgÿ m
ond zent Dauid psᵒ [] wr isten zÿneenek
elótte kÿben mÿnket ees <..> reezeltessen : keerÿek
ew zent ÿrgalmas kegÿelmesseege -
ÿmaran hÿzóm ertÿ tÿ zerelmes atÿaffÿw
sagtok mÿeert gÿlólÿ es haborgattÿa ez vÿ
laagh az wr istennek valaztot hÿweÿt /
mÿnt nem ew ffÿaÿt : Nem baratÿt .-
Mÿnt ÿdeghen es hasonlatlan eeletben eló
keth . es ewnekÿ enghedetlenóket / Mÿnt
gonossagarol meg feddóket es velók nem
nÿaÿaskodokat / Mÿnt ew fórtelmessegeert
meg wtalokat . es ellene mondokat : M
ÿnt swlt gonozokat es istennek semÿre
kellóket / Mÿnt pokolbelÿ erdeghnek fÿ
aÿt es erek tÿzre zallokat . kÿnek veege
soha nem leezen . zent Mathe mondasa ze
rent Math . [] ÿmaran hÿzóm ertÿ
tÿ hÿw̋seegtók mÿ oka leegÿen hogÿ az
ÿok . az gonozokkal leelek zerent eegÿben
nem feernek : De mÿt kellÿen . tennÿ az
ÿoknak ennÿ vezedelmes haborwsagban .
hallÿatok az istenÿ tanachot es tanwsagot
ne en tewlem . De en velem eegÿetembe
zent leelek atÿank wrwnk mesterewnk
es kegÿelmes istenewnk meg tanoÿth
reea bólch zaÿa atal . <...> scdō

{598a}
Fili accedens ad seruitutem dei praepara animam
tuam ad temptacionem . et sta in iusticia et
timore . Et humilia cor tuum . et sustine pa
tienter etcetera . zerelmes ffÿam . akarwan ÿa
rwlnÿ az wr istennek zolgalattÿara : zóróz
yed ffel az te leelkódet mÿnden keseerte
ttre . All ÿgassagban es istenÿ feelele
-mbe . es megh alazwan az te zÿwedet
tÿr'' mÿnden bekesseeggel ; ÿme azert ze
relmes atÿamffÿaÿ hallÿatok az istenÿ
regulaat es tanachok . Tanwllÿok meg
azert es mwkalkoggÿw̋nk . mert bÿzon
mwkara fÿzet az wr isten : kÿre az em
berÿ gÿarlosaag zerent eeleeg erótelen
ók vagÿwnk . De ew feelsseegenek aÿan
lÿok magwnkat . kÿ teremtót . ew teegÿe
ew aggÿa az erósseegót . hogÿ zenved
hessewnk . ew leegÿen mÿnd kezdetÿ ve
gezetÿ :. az ew zent neweenek dÿcheeretÿre
Legenda eiusdē festi .
Harmad tanwsagwnk leezen mÿkeppen
ez zent Apostolok mwkalkodanak vÿaskod
anak .. es zenwedeenek zent martÿromsagot
Ez vÿlagon es mÿnemew zent koronawal
meeneenek wr istennek eleÿben / kÿkról
Az zentőkról zórzót kewnÿw̋ben wgÿ wag
ÿon meg ÿrwan ez zent Sÿmon Iudas
Apostoloknak eeletók / Wrwnk Iesus
menÿbe menetÿnek wtanna . zent Tadeus
awagÿ mas newel Iudas apostol ; meene
Edissa newe varasban Abagarus kÿralhoz
wr istennek akarattÿabol . es mÿkoron m
eg ÿelentótte volna ewnekÿ hogÿ Cristus
Iesus tanoÿthwanÿa volna . nagÿ erem
mel fogadaa . es le esween ÿmadaa ott
an wrwnk Iesust : Es az zent Apostol
meg tanoÿtaa ewtet az zent hÿttre . es
mÿerth az kÿral poklus vala . wrwnk
Iesustwl kÿldót lewellel zent Iudas apos
tol meg tórlee az kÿralnak orczaÿaat
es azonnal meg tÿztwla . Annak wtan
na meene az zent Apostol . mesopotamÿ
aban predicallanÿ : zent Sÿmon kedeeg
Egÿptomban . De annak wtanna mÿnd
tetten eegÿbe ÿwtanak . Persÿda newó
orzagban . Vala kedeeg ott az ÿdóben
Babÿllonÿaÿ kÿralnak eegÿ tÿzttartoÿa
kÿnek Baradak vala newe . es keezw̋l
vala seregheewel . az Indÿa orzagbelÿek
ellen . es sem semÿ feleletót nem vehet
vala az ew balwan istenÿtw̋l : mÿnt len
ne dolga az hadban ; kerdek meg az mas
varas belÿ balwan erdeghót mÿre nem

{598b}
Felelne nekÿk az ew istenók .. Es meg mon-
daa hogÿ az Cristus Iesus Apostolÿ volna-
nak oka . Ottan meg kerestetee az feÿedelem
es kerdenÿ kezdee kÿk volnanak . es honnan
awagÿ mÿt ÿarnanak / es ottan feleleenek
hogÿ . Cristus Iesus tanoÿthwanÿ volnak
es az ew Idwessegókeert ÿewttenek volna
Es keeree az feÿedelem hogÿ meg ÿelente
neek az hadnak veegezetÿt ; Mondanak
az zent Apostolok . hogÿ meg twggÿad oh
feÿedelem . mert az te istenÿd hazwgok es
chalardok . es zabaddaa hogÿ felellÿenek
meg az kerdeesre / Es mÿkoron meg mon
dottaak volna . hogÿ mÿnd keth felól nagÿ
veer ontaas lenne : Mosolÿodanak raÿtta
az zent Apostolok es mondanak Ne feel /
semÿt mert bekeseeg ÿewt be eede mÿ
velewnk . Honap napnak harmad hora-
ÿaan Az Indÿa belÿeknek kówetÿ ÿew
nek te hozÿaad es te hatalmad alaa ag
gÿaak magokat mÿnden bekesseeggel ./
Az hadnagÿ azt halwan el chodalkozeek
raÿtta es vÿwee az kÿral eleÿbe ewket .
es azon keppen meg bezellee az kÿral elót
Valanak kedeeg az ÿdóben ott ket erdenghó
-sók / kÿket zent Mathe ewangelista zere
chen orzagbol kÿ ÿzót vala ; kÿk mÿ
koron az zent apostolok ellen chachognanak
meg gÿózeteenek . Es wgÿan ott azon
eztendóben predicalwan hatwan ezer em
berneel tebbet haÿtanak ez zent hÿttre . Az
keth erdenghes mesterek . onnan ees kÿ
fwthwan . meneenek Sannÿr rewó
varasban . hol<.> ott heethwen <.> Balwan
papÿ feÿedelmek lakoznak vala ; Mÿko
ron az zent Apostolok oda ees el mentenek
volna . Reeaok reezzezteek az ott lakozoo ne
peket az erdengós mesterek . Es meg fogaak
ewket es vonÿaak : az nap istennek tem-
plomahoz .: Az hawasokbol kedeeg : kezdee
nek kÿ keÿaÿtanÿ az fórtelmes lÿdróczót
mondwan . O istennek zent apostolÿ . ÿme
nagÿon eeghettetewnk mÿ az tÿ be ÿew
eestókre : Azonnal wr istennek zent an-
gÿala ÿeleneek meg az zent apostoloknak
mondwan . valazÿatok ez kettew kózót /
awagÿ hogÿ ezek el sÿlleggÿenek . awag̋
ew mÿattok martÿromsagot zenweggÿe
tók . Mondanak az zent Apostolok . ÿmag
gÿok keerween wr istennek ÿrgalmassagaat

{599a}
Hogÿ ezeket ees az zent hÿttre teróÿche . mÿ
nket ees ÿktasson ad zent martÿromsagh
nak gÿózódelmeere . Annak wtanna eegÿ
keweset vartathwan . mondanak az zent
apostolok az neepeknek .. hogÿ meg twggÿat
ok mert ez balwanÿok erdegókkel tellÿesók
ÿme parancholwnk nekÿk hogÿ kÿ men
nÿenek belóle es az balwanÿokat el tór
ÿeek / Azonnal . mÿnt keth fekete zerech-
enek kÿ ÿeween . el tóreek wgÿan elett
ók az oktalan balwan keepót : Azt lath
wan az eztelen papÿ feÿedelmek . reea
rohananak az zent Apostolokra . es azon h-
elÿen meg óleek ewket . es tamada
nagÿ eghÿ chattagaas meenÿ dórghees . es
az Balwan templomot harom felee ha
sogataa ; Az keth atkozot erdenges mestert
meg ÿtee az meenÿ . es nagÿ sokakat az
papÿ feÿedelmek kózzól / Az Iambor kÿral
kÿt meg kóróztóltenek vala nagy tÿztó
sseeggel ffel vewee az zent apostolok te
steet . es . zent egÿhazat rakathwan ew
emlekózettÿókre el temetee / Ezeken keppen
az zent Apostolok zent martÿromsagnak
Coronaÿaat zenwedween . az erek dÿchó
seegre meneenek ; kÿt mÿnekewnk ees
engheggÿen az ew zent erdemeknek es
essedózeesóknek mÿatta . atÿa ffÿw zent
leelek . zent haromsaagh wr isten erek
kewl erekkee Amen .
Mÿntzent Napÿan
ak meltosagus Inne
Peeról .-
Yme Cristus Iesusban en tÿztólendew es
zerelmes atÿamffÿaÿ . mÿnemew mel
tossagus zent Innepót hozot zemeÿnk elee
ben . eztendó fordwlattÿa zerent . Anÿa
zent eegÿhaz : es meel nagÿ tÿztósseeggel
istenÿ feelelemmel .. lelkÿ aÿoÿtatossag
gal . ÿllÿ : kÿnek mÿnt zÿwe zeme elót
vagÿon . Annak okaert meneewel nagÿ
ob meltossagosb . es mÿ Idwesseegewnknek
latattÿa Anneewal mÿnekewnk ees na
gÿob zorgalmatossaggal . aÿoÿtatus zÿwel
lelkÿ testÿ tÿztassaggal . gheerÿedetesb kezw̋
lettel . keel es ÿllÿk hozÿaa zereznewnk
mÿ magwnkkal . kÿnek mÿnt wr isten
malazttÿaat aggÿa / Ez maÿ zent Innep-
nek

{599b}
Kedeegh Epistolaÿaat ÿrtta meg Bodogssagus
zent Ianus ewangelista Latasarol valo ken
ÿwnek heeted rezeeben . kÿnek bewtw̋ zerent
valo magÿarssaga ezenneppen vagÿon
Epistola .
[A]Z ÿdó̗kben : ÿme en Ia
-nus lateek mas angÿalt
le zalwan menÿból nap
tamad feló̗l eeló istenn
ek ÿegÿeet vÿselwen . Es
kÿaÿta nagÿ zowal az
neegÿ eróss angÿaloknak . kÿknek ad-
athwan vagÿon artanÿok fóldnek es
tengornek mondwan : Ne akarÿatok
artanÿ meeg fóldnek es tengernek
se egÿ ffanak ees mÿglen meg nem
ÿegÿezÿók a'mÿ istenewnknek zolga-
ÿt ew homlokokon : Es hallam az
meg ÿegzettenek zamokat zaaz ne-
gÿwen neegÿ ezer zamozattal lennÿ
Izrael ffÿaÿnak mÿnden chaladÿbol
Iudas nemzeteeból xij ezert . Ruben
nemzeteeból xij ezert . Gad nemzeteeb
ól<.> xij ezert . Aser nemzeteeból xij ez
ert . Neptalÿm nemzeteeból xij ezert
Manasse nemzeteeból xij ezert .
Sÿmeon nemzeteeból xij ezert . Leui
nemzeteeból xij ezert Isakaar nemze
teeból xij ezert . zabulon nemzeteeból
xij ezert Ioseph nemzeteeból xij ezert
Benÿamÿn nemzeteeból xij ezert . Ezek
nek wtanna nagÿ sokassagot kÿt sen
kÿ meg nem zamlalhat vala . mÿnd
en nemzetókból chaladokbol es neep
ekból es nÿelwekból alwan az zekn
ek / es az barannak zÿneenek elette
ótózween feÿeer ótózetókben . es tarth
wan palma agakat ew kezókben
es keÿaÿttÿaak vala nagÿ zowal
mondwan . halaa leegÿen mÿ wrw
nk istennek . es az barannak kÿ ÿl
az istenÿ zekben . Annak felette az
zent angÿalok ees alnak vala . az
isten zekÿnek kerw̋le . az veenekkel

{600a}
Es neegÿ leelkós allatokkal es le ese
enek az isten zekÿnek elette ew orcza
-ÿokra es ÿmadaak istent mondwan
Amen . Dÿcheeret es feenesseeg . bólch
eseegh . es halalatossaag / tÿztesseegh
es hatalmassaag . erósseegh es erek
seegh mÿ wrwnk wr istennek mÿnd
erekkewl erekkee . Amen .-
ÿme megh halwan es megh erthween
ez maÿzent Epistolanak magÿarazattÿaat
hallÿok megh lelkÿ tanwsagaat ees . zerel
mes atÿamffÿaÿ . ne alohok heÿabban adat
wan lennÿ wr istentw̋l az zent ÿrast anÿa
zent egÿhazban / De mÿkeppen ez zeghen ad
amnak halando nemzete napon keed zÿ
letÿk es naponkeed el mwlÿk . akar ezes
leegÿen . akar bólch ertelmes leegÿen . ha
embertw̋l kellene hallanwnk tanwlnw
nk vala . mÿ ÿo . nem volna kÿtw̋l mert
az bólcchesseeg az adamffÿaÿwal eegÿe
tembe el meegÿen / De ÿme lattÿok hog̋
az halandosaag el mwlwan . az meg ÿeg̋
zót ÿraas es tanwsaag meg maradwan .
esmeg mas rendbelÿ bólcchet : tamadnak wtannok
Arrol mongÿa zent paal apostol . vala mÿ
az zent ÿrasban ÿrwan <vagÿon> vannak . mÿnd
a''mÿ tanwsagwnkra vannak . ÿrwan
Annak okaert ez maÿ zent Epistolanak
ertelmeeból ees kÿlemb kÿlemb lelkÿ
nemes tanwsagokat vehetw̋nk . kÿketh
ember kewan hallanÿ / Meltan kedeeg
olwastatÿk . ez maÿ sok zentóknek Innepe
napÿaan / mert vagÿon ew benne mÿnd
az sok zentóknek emlekózetÿ . Masod ok
aert ; mert vagÿon emlekózet towabbaa
ew benne az nagÿ dÿcheeretes halaa ad
asrol . kÿwel az sok zentók tÿztólÿk az
wr istent / Harmadzor emlekózÿk w
rwnk Iesusról . Angÿalÿ newezetnek
kepeeben : megh tÿlthwan az neegÿ po
kolbelÿ furiakat zelletóket . kÿknek ha
talmok vagÿon ez vÿlagon . az neegÿ
ÿeles bÿneknek mÿatta . mÿkeppen lÿ
raÿ Mÿklos doctor magÿarazÿa / hogÿ
ne archanak az ew akarattÿok zerent
hertelen ez zeeles vÿlaghnak . se emberÿ
eelethnek / mÿglen az menÿorzagra me
nendo valaztot zentóknek zamok bel nem
telÿk wr istennek <..> el veegezót akara
ttÿa zerent : kÿból ÿeles tanwsaag . tamad kÿwe

{600b}
Bodogssagus zent Amborus doctornak mon-
dasa zerent : wgÿ mÿnt azt akarnaa m
ondanÿ . meg zeghte wr isten . az ew zent
ffÿanak halalawal . az pokolbelÿ Sath
annak nagÿob hatalmaat . hogÿ nem
vezdhet el . es nem vÿhet karhozattra
ÿdónek elótte . egÿ embert ees ottan
mÿnt gÿarlo ember veetkózÿk : kÿre
ewnekÿ hatalma volna . De mÿnd ad
dÿglan meg ÿegzÿ . az zent kereztel mÿg
zent penitencianak mÿatta ffel tamadh
assok . O Cristus Iesusnak hozÿank valo
ÿgalmas kegÿelmes ÿo volta O kÿ me
nekódhetneek meg ez nagÿ vezedelem
nek kóteleebol . es fogssagabol ha az ald
ot istennek zent ffÿa meg nem valtot
volna . Es az ew zent orzagaat meg nem
nÿtotta volna / O kÿ ohatnaa meg magaat
erdoghÿ chalarchagtwl . ha az mÿ zoolzo
loÿnk . Az eedes azzonÿwnk zÿz anÿa m
aria es az meennÿeÿ dragalatus nemes
zentók zent angyalok erettewnk nem ese
dózneenek es nem otalmaznanak ?
kÿknek ez maÿ napon Anÿazent eegÿhaz
ÿnnepóket ÿllÿ es tÿztólÿ -
Mas rend belÿ tanwsagwnk adatÿk ez
maÿ zent Epistolabol Mÿ oka hogÿ Iuda
nak nemzete mÿndennek elette zamlal-
tatÿk kÿ neegÿed ffÿa volt Izraelnek .
Doctoroknak mondasok zerent . Wrwnk
Iesusnak meltosagaert . vagÿon . kÿ iuda
nak nemzeteeból zÿletót . Dannak ne
mzeteet kedeeg el haggÿa es kÿ rekeztÿ
az zentóknek zamabol . mert az ew ne
mzeteeból zÿletÿk Anticristus ky atkozot
leezen . Es helÿette Manassest vetÿ kÿ az
ÿgaz ÿosephnek ffÿa vala : Effraÿm
nezeteeból zÿletót vala az atkozot
Roboam kÿral kÿ Balwan ÿmadast zer
ze Izrael neepe kózót : kÿnek mÿatta zam
talan neepet vezte el . az Izrael ffÿaÿ
kózzól : kÿkón magÿaraztatthnak anÿazent
eegÿhazban az erethnókót es hwztok . kÿt
Cristus Iesusnak zent hÿtÿt es nepeet m
egh haboroÿttÿaak . es annak okaert kÿ
rekeztethnek . wr istennek zent orzagabol
es az zentóknek zamokból :-
Harmad reend belÿ tanwsag adatÿk

{601a}
Zent kerezthnek zaztoÿa alat zamlalan
do sok zentókról kyknek senkÿ zamaat
nem vethetÿ . chak az wr isten . kezdettw̋l
foghwa mennÿen voltanak es leeznek
vÿlaag vegeeÿglen kÿket eellÿen tÿzen ket
nemzettre awagÿ meltosagra zamlalha
twnk / twdnÿa ÿllÿk . patriarchaak pro
ffetaak Apostolok . martÿrok . Confessorok
zÿzek hazasok ewzwegÿók . es artatlanok .
predicatorok . eegÿhazÿ feÿedelmek . es or
zaagh bÿro feÿedelmek :. kÿk kózót nem
leezen sem pogan . sem erethnók . sem eeg̋
bÿnes ees mert az ollÿan nemzetók pok
olbelÿ Sathannak zaztoÿa alat leeznek
zamlaltathwan .: mert . azok Anÿa zent
eegÿhazat haborgattaak . mÿg eeltenek . es
erek haborwsaghnak eerdemeet veezÿk
az mas vÿlagon : Az ÿokrol kedeeg wg̋
mond ez maÿ zent epistolanak veegeze
tÿben . tÿ kedeegh ewrw̋llÿetók es vÿga
ggÿatok mert az tÿ eerdemetek bewsee
ges mennÿeknek orzagaban .. kÿról wg̋
mond zent paal ... j . Corꝰ . ij . kÿt sem zóm
nem latot halando : sem ffÿl nem h
allot . sem embernek . zÿweeben nem
zallot . mÿnemew erdemót es ewrómet
meg zerzót wr isten az ewtet zeretóknek
Ez maÿ zent ewangeliomot
kedeegh yrtaak . megh az zent ewangelist
aak zent Mathe kenÿweenek ewtód re
zeeben .. zent Mark masod rezeeben . zent
Lucach . hatod rezeeben . Leen kedeegh ez
maÿ zent ewangeliomnak eredetÿ . az
ÿdóben mÿkoron wrwnk Iesus volna
harmÿncz eegÿ eztendós / pÿnkóst hanak
hatod napÿan / mÿnt zent Mathe ÿrÿa
tartomanrol tartomanra . es varasrol
varasra ÿarwan . predicallÿa vala iste
nnek orzagaat kózel lennÿ . es mÿnden
korokat betegóket es hawasokat vÿgazt
vala . Es mÿkoron meent volna az tenger
elwee lataa hogÿ mondhatatlan sokass
aag kówethnee ewtet . az ew choda tee
teleerth . ÿmaran ez wtan kówethkó
zÿk ez maÿ zent ewangeliom .
Ewangeliom .

{601b}
[A]Z Idó̗ben . lathwan Ie
sus az sokassagot ffel
meene az hegÿre / Es
mÿkoron le ylt volna
hozÿaa gÿewleenek
ew tanoÿthwany . Es
megh nythwan ew
Zayaat tanoyttÿa vala ewket mon
dwan . Bodogok az lelkÿ zegeenÿek
mert eweek meennÿeknek orzaga .
Bodogok az kegÿessek mert ewk bÿr
ÿaak az eeló fóldet . Bodogok kÿk sÿr
nak . mert meg ewk meg vÿgaztal
tathnak Bodogok kÿk ehózyk es
zomehozÿaak az ÿgassagot mert e-
wk meg eleegewltetnek Bodogok
az ÿrgalmasok mert ewk ÿrgalma
ssagot nÿernek Bodogok az tÿzta
zywóÿek mert ewk istent lattÿak
Bodogok az tÿredelmesó̗k mert ewk
istennek ffÿaÿnak hÿwattatnak Bo-
dogok kÿk haborwsagot zenwednek
az ÿgassageert . mert eweek mennÿ
eknek orzaga . Bodogok vattok my
koron meg zÿdalmazandnak tÿteket
ez vÿlaghÿ neepek . es ÿldózendnek
tÿteket es mÿndden gonozt mond-
andnak tÿ ellentók hamyssan . en
eerettem . ewrw̋llÿetók es vÿgagg
ÿatok akkoron . Mert az tÿ eerde
metek bewseeges meennÿeknek
orzagaban .-
Wr istenben zerelmes atÿamffÿaÿ ÿme
megh hallook ez maÿ zent ewangeliom
nak kegÿes ertelmeeth . kÿnek tanw
-saga mellee ha ÿngen teeb ÿrast nem
hoznank ees . eeleeg volna . chak bótew
zerent valo ertelme ees mÿ Idwesseeg-
ewnkre De hogÿ halalatlansagban ne
essewnk : Es wr istennek dÿcheeretÿt
mÿnd az mennÿeÿ zentókkel el ne tÿtkol
lÿok / ew zentsseeges seghedelmókkel Neeg̋
nemes lelkÿ tanwsagwnk leezen . ez maÿ
dragalatus zent Innepnek meltosagarol .
Elssew . ez zent Innepnek tamadasarol .

{602a}
Mÿ okaerth zerzótte Anÿa Zent egÿhaaz
eegÿetembe zent ÿnnepót illenÿ . az me
nnÿeÿ zentóknek emlekózetÿre . Doctorok
nak felettÿók . ÿmez neegÿ ÿeles okaert
Elezer az bÿzon teremtó wr istennek ÿgaz
ÿsmeretÿert / es az Balwan hamÿs istenek
nek megh wtalattÿaert kÿk az ÿdeÿglen
vezedelmes tÿztóletben valanak es az wr
isten el felettetót vala emberektewl . mel
to vala . azert Anÿazent egÿhaznak ez maÿ
napot megh zentólnÿ . es nagÿ tÿztósseeggel
ÿllenÿ . wr istennek es mÿnd az mennÿeÿ
zentóknek emlekózettÿókre Masod oka len
az dÿchóseeges zentóknek tÿztóletósseegók
kÿk mÿeert annee sokan vannak . hogÿ
chak . az wr isten twggÿa zamaat : es mÿ
ndenÿkról ÿeles emlekózetót nem tehet
kÿre nÿlwan tartozneek mÿnt taghÿaÿ
rol . es ffÿaÿrol . annak okaert <..t> valaz
totta ez maÿ napot tÿztósseeggel ÿllenÿ
hogÿ senkÿ az bodogok kózzól ez maÿ tÿztó
letósseegból kÿwe ne rekeztesseek . Harm
ad oka : az mÿ feletsseegewnknek es rest
seegwnknek oka : kÿról wgÿ mond Raba
nus zent doctor . El vagÿon veegezween
Decretom zerent . hogÿ ez maÿ napon az
mennÿeÿ zentókról emlekózet zolgaltass
eek . hogÿ vala mÿt eztendó fordwla
ttÿaban emberÿ gÿarlosaag . twdatlan
saghnak . es restsseeghnek awagÿ ez vÿ
laghÿ zÿkseeges gond vÿseleesnek mÿ
atta . az zentóknek tÿztósseegeben el ha
gÿot volna . ez maÿ napon bel tellÿes
óytethneek / Neegÿed oka leen seghede
lemnek zÿkseege / Mert ÿol lattÿok
mÿkeppen naponkeed zamtalan zÿksee
gewnk tórtenÿk kÿkról nem tehetw̋nk .
hanem az wr istennek ÿrgalmas kezee
tewl keel varnÿwnk . kÿknek nÿeree
seere es veeteleere sem eelegek . sem
meltok nem vagÿwnk az mÿ bÿneÿ
nknek terhe mÿat / ÿrwan vagÿon ke
deeg az zent ewangeliomba hogÿ az bÿ
nesóket wr isten meg nem hallgattÿa
awagÿ nehezen ; Zÿkseeg alat .. az sok zen
tóknek keel kenÿergenw̋nk hogy az eedes
es erdemes essedózeesóknek mÿatta . le
hessewnk meltok / meg halgatnÿ : kÿról
zent Ieroꝰ doctor wgÿ mond . hogÿ lehe
tetlen az sok ÿonak ÿmachaga meg ne

{602b}
Halgatnÿ / kyról eeleeg peldakat olw
aswnk zent ÿrasban / mÿkeppen az zentók
sok bÿnesóket mert nÿertek wr istentw̋l
hogÿ ne karhoznanak . ew zent erdemek
nek mÿatta / Es sokakat olwasswnk : hog̋
az zentókben bÿzwan sok helÿen meg
zabadwltanak halalos vezedelemtw̋l
Azert zerelmes atÿamffÿaÿ felette ÿo
es Idwesseeges az wr istennek zeretew
zentÿnek zolgalnÿ es annak wtanna
az ew hatalmas seghedelmókbe bÿznÿ
Kerdees tamadhat mÿ tanwsag-
-wnk mellee : Mÿnemew ÿozagus w
ton ÿarwan eerdemlóttek az zentók
mennÿeknek orzagaban be mennÿ / hog̋
mÿ ees az <.>ew ÿo peldaÿok zerent ÿar
wan talallÿok meg az erek eelethnek
bÿzon kapwÿaat . Oka kedeeg ez kerdees
nek . mert wgÿ mond zent Agoston
doctor . In li Conff ; Nekÿk eegÿ keppen
nekÿk mas keppen ÿarnak az istennek
wtan .. De az zent ÿrasnak bÿzonsaga
zerent akar kÿ mÿkeppen ÿarÿon gazol
lÿon . senkÿnek semÿre nem aggÿaak / es
mÿnden uton bel sem mehetnek .
Amÿnt kedeeg zent gergel doctor mon-
gÿa . az mennÿeÿ dÿchóseeghnek nagÿ
eerdemeere senkÿ nem mehet hanem
esmegh nagÿ mwkawal : Az fewlw̋l
meg mondot kerdeesre . zent ÿrasbelÿ
doctorok ezenkeppen . felelnek : nagÿob
bÿzonsagra elówe hozwan zent Ianos
ewangelistanak mondasaat Apok xxj
hogÿ ew az bodog latasban az mennÿeÿ
varasnak . tÿzen keth kapwÿt latta len
nÿ . nagÿ nemes es draga kewekból
eekesewltetween / elówe hozwaan ez vÿ
laghnak neegÿ zeghe zerent valo abra-
zattÿaat , twdnÿa ÿllÿk Nap kelet es
eseth : deel . es eezak ; mÿndden felól
harom kapwkat ÿrwan / kÿket ÿmaran
magÿarazwan tÿzen keth lelkÿ Idwess
eeges ÿozagokra / kÿken ha ember atal
menend az az . eelend ez vÿlagon keth
seeghnel kÿl bel mehet az erek eelet
nek . hatalmas yozagus ereksegheeben
az zentóknek ÿo eeletw̋ peldaÿok zerent

{603a}
Elssew kapw mondatÿk az ÿgaz kerezttÿen
hÿtben valo meg . maradaas . kÿnek m
ÿatta istennek lelkÿ fÿawa lehet ember
zent Ianos ewangeliomanak bÿzonsaga
zerent Io . j ............. etc . es mÿkeppē
olwastatik Az pater nosterben . Mÿ <..> a
tÿank kÿ vagÿ ⁊c . Masod . kapw . ÿo re
meenseeg zerent valo : ÿo teetel . es mwkal
kodaas . kÿról Athanasius wgÿ mond az
nagÿ Credoban . Quincumque bona egerent
Vala kÿk ÿol mwkalkottanak : mennek az
erek eelettre . Harmad kapw . wr isten
parancholatÿnak megh tartasa . zent Mate
ÿrtta meg . kenÿweenek xix rezeeben .
Ez harom kapwk nap kelet felól vannak .
Neegÿedÿk kapw . Istenÿ es atÿaffÿw zent
zeretet : zent Lucach ÿrtta meg kenÿween-
ek x rezeeben ; zent paal Romaÿaknak ÿrt
leweleenek viij rezeeben . Ewtód kapw
Cristus Iesusnak . neweert es zeretetÿeerth
mÿndden keenra . es halarra mennÿ . mÿ
koron . zÿkseegh Apok ij . leegÿ hÿw mÿnd
halalÿg es az erek eelethnek Coronaÿaat
adom . azt mongÿa az wr isten . et iterum
Regendum clerum vim patitum / Hatod kapw ez v
ÿlaghnak megh wtalattÿa . erról wgÿ mo
nda Cristus wrwnk Math xix meen el
mÿndent agÿ el . es ÿwel kówess enghe
met es kenchód leezen menÿorzagban .
Ez harom kapwnk vannak deel felól .
mert mÿkeppen az napnak akkoron nagÿob
hewseege vagÿon Azonkeppen . ez harom
kapwkon az nagÿ bwzgo leelkew neepek
mehetnek be . az erek dÿchóseegben .
Heted . kapw . tÿredelmesseegben valo ha
la adaas . Luce xxj bekeseeg tartasban
tarttÿatok meg az tÿ leelkótóket : zent
paal apostol es . wgÿ mond . Ad Ebre xij
Tÿredelmesseeghnek wtaan fwsswnk .
az meg zórzót dÿadalomnak helÿeere .
Et ........ Nagÿ sok tÿredelmessee
ghnek mÿatta keel mÿnekewnk be meen
newnk . meennÿeknek orzagaban .
Nÿolczad kapw emberÿ gÿarlosagnak ke
nÿerwletesseege : Ennek mÿatta ÿteelÿ
megh Cristus Iesus ez vÿlagot zent Math
ÿrtta meg kenÿweenek xxv rezeeben .
elówe zamlalwan kÿ ÿrgalmassagban
eelt / ez vÿlagon es kÿ nem . es kÿketh
benne talalhat . az mongÿa . ÿewetók el
tÿ en atÿamnak aldottaÿ . vegÿeetók az
erek orzagot . ⁊c . kÿról wgÿ mond zent Ago
ston doctor .. O heÿt bolond emberÿ allath .

{603b}
Mÿt wsuralkodol ez vÿlaghÿ sÿb em
bernek . wsuralkoggÿal az wr istennek es
zaaz annÿeet nÿerz . wtanna az erek eeletót
Kÿlenczed kapw : Tyztassagban valo zep
lótelen meg maradaas Math xix vann
ak ollÿak kÿk ennen magokat meg zoroÿ
tottaak mennÿeknek orzagaert : mÿnt az
zÿzesseeg tartok kÿról wgÿ enekól anÿa
zent egÿhaaz . Cristus Iesusnak zawaat zol
wan . ÿewel Cristusnak zeplótelen ÿeg-
ÿóse veegyed az Coronaat ⁊c . Senkÿ a
zert ne mongÿa hogÿ az zÿzesseegben
awagÿ bolond eeletben eelnek eet ez
vÿlagon . Awagÿ kÿ rekeztethnek az erek
dÿchóseegból . Mert wgÿ mond zent Ieroꝰ
doctor .
hogÿ az zÿzesseegben valo meg maradaas
Angÿalÿ eelet eett ez fóldón : kÿból azt
erthettÿók mert ha eett ees angÿalÿ ee
letben eelnek . Az mas vÿlagon ees angÿa
lÿ tarssassagban meennek haat ewk ÿe
lesb reezt veeznek az erek dÿchóseegben
Ez harom kapwk Nap eset felól vannak
mert kÿk ew atala akarnak be mennÿ
mÿndden ez vÿlaghÿ gÿenÿerw̋seegóket
meg keel ennen magokban ólnÿók .
Tÿzed kapw . az ÿo mÿwelkódetben vee
ghÿg meg maradaas . Math xxiiij . ha kÿ<.>
veeghÿg meg maradand . az ÿo zandekban
ez ellÿen Idwózwl kÿról wgÿ mond zenth
Ber . akar meel ÿol eellÿen ember ew
eeleteeben . azon valÿk meg . ha veegre
vonzÿa . mÿkoron mÿndennek fÿzethnÿ
kezdennek . Tÿzeed eeggÿed kapw . Cristus
Iesus halalaanak erdeme kÿ mÿat ollÿak
ees bel mennek az erek eelettre kÿk meeg
semÿ ÿoot nem tehettek mÿnt az mastan
kereztólt germókók Marci vltimo Tÿzen
kettód kapw .. kÿ halalanak horaÿa koron
penitenciaban leelettetÿk foglaltatwan .
Math iij . penitenciat tarchatok mert el
kózelget istennek orzaga . ennek mÿatta
vewee az tolwaÿ az kereztffan . Ennek mÿ
atta Idwózw̋lnek mÿnd az bÿnesek . kÿk
erdemneel kÿl hatalmat es erót teeznek
az wr istennen / az zent penitencianak
tolwaÿsaga mÿat meg veween ew tewle
mennÿeknek . kenches orzagaat . Zent Am
borws doctornak mondasa zerent / ÿme

{604a}
Zerelmes atÿamffÿaÿ hallÿatok mÿne
mew kapwÿ vannak az mennÿeknek
dÿchóseeges zent orzaganak ; ÿme hall
ÿatok mÿnemew wton . ÿartanak az dÿ
chóseeges zentók ez vÿlagon kÿnek mÿ
atta Cristus Iesusnak zerelmes ffÿaÿ . ba
ratÿ es zolgaÿ eerdemlettenek lennÿe<.>
ha mÿnd el veztenek volna haat an
ÿa zent eegÿhaaz eellÿen tÿztósseegg
el az ew zent emlekózettÿókre ÿnnepót
nem . Ha mÿnd el veztenek volna .
ha az wr istennek zent <p> orzaga pokol
laa lót volna . howa erdemlóttenek
gÿw̋lekóznÿ : Es az pokol . dÿchóseegh
volna howa ez vÿlaghnak zeretóÿ erdeghnek
ffÿaÿ / es mÿnd az vezedelmes bÿnesók
gÿw̋lekóznek /: De maÿdan el ÿew az
megh zórzót ÿdew . mÿkoron mÿnd kettónek
meg lattatÿk ÿgassaga /: Zolaam ezeket
zerelmes atÿamffÿaÿ hogÿ en tanachom
mal . es wr istennek seghedelmes mal
azttÿawal az fewlw̋l meg ÿelentót ze
ntóknek wtan ÿarÿatok . se ÿob felee
se baal felee ne haÿollÿatok ha az ze
ntóknek peldaÿok zerent az erek eele
tre mÿndden kethseegnel kÿl bel akar
tok mennÿe . Engheggÿe az wr . isten .
Masod tanwsagwnk leezen ez maÿ
zent ÿnnepnek meltosaga mellee / az m
eÿ dÿchóseeghnek tellÿes erwendetóss-
-egheeról . O en eedes istenem / nem twdok
mÿt zolnÿ mert soha nem lattam . de
ollÿat sem lattam kÿtw̋l bÿzonnÿal
hallottam volna kÿról akarok zolanÿ
bÿzon az ;: De zerelmes atÿamffÿaÿ a'm
ÿnt eegÿeb megh vÿlagoswlt elmee
ÿew doctoroknak ÿrasokban talallÿok
wgÿ zolhatwnk rola keweset azt ees
feelelemmel chak mÿ zomorw zÿwónk
nek erwendetessegheere / mÿnemew n
agÿ ewromók es vÿgasok leegÿen az ze
ntóknek meennÿeknek orzagaban ./
kÿról zent dauid proffeta az soltaar ken
nek zaaz . negÿwen kÿlenczed rezeeben
wgÿ mond . Exultabunt sancti ingloria
Ewrw̋lnek az zentók az mennÿeÿ dÿchó
seegben . es wÿgadoznak az ew lakodalm
okban . kÿból azt erthettÿók hogÿ fólótte
nagÿ leegÿen az wr istennek orzaga . pro
ffetanak mondasa zerent . howa annee

{604b}
Sok zamtalan zentók bel feerkóznek es m
ÿndennek nagÿ bewseeges lakodalma le
het ; Megh wgÿ mond rola zent Mathe
kenÿweenek xiij rezeeben . fulgebunt iusti etc .
feenlódnek az az dÿchekódnek az ÿgazak
mÿkeent az feenes nap . az ew meennÿeÿ
attÿoknak orzagaban . kÿból adatÿk erte
newnk hogÿ nagÿ dÿchóseeges leegÿen
kÿt soha senkÿ halando ezeewel elmee
ÿewel kÿ nem twd ÿelenteny / O zerel
mes atÿamffÿaÿ haat mÿt twdwnk zola
nÿ az wr istennek zentsseeges zolgaÿnak es
baratÿnak dÿchóseeges ewrómókról . mÿkeppen
twdhattÿok mÿkeppen foghattÿok megh ? De
mÿnd azol atal . tÿz rend belÿ ewrwóndetes
eedesseegóket ÿelenthnek lennÿ . aÿoÿtatus do
ctorok . Elezór felw̋l az nagÿ isteny fogha
tathnak dÿchóseeghnek <la> zÿnról zÿnre valo
latasaban . Es Cristus Iesusnak . zeep tÿkórós
emberseegenek feenesseegeben . kÿról wgÿ
mond zent Ber : doctor : tellÿes eedesseegók
leezen . az mennÿeÿ zentóknek lathnÿ wr
wnk Iesus Cristusnak . mÿnd embersseegeet .
mÿnd ew istenseegeet . O meel bodog orzaag .
az meennÿeÿ . varasnak . eekósseege . kÿben
az zentók ew kewanatus akarattÿok zerent
neha bel meennek . az zent haromsagnak
meelsseeges istenÿ latasaaban . Neha kÿ nÿo
mothnak . Cristus Iesusnak dÿchóseeges emb
erÿ zÿneenek tekeentetÿre . Es mÿndenwt nagÿ
eedes legheleest talalnak / Masod ewrómók
leezen ew alattok . valokon . az az lathwan .
ez vÿlaghnak zeepseeggel valo meg tÿztw
lattÿaat . es pokolbelÿ erdeghÿ hatalomnak
veegeet lennÿ . az wtolso nagÿ ÿteelethnek
wtanna . es hogÿ wr isten meg zabadoÿto-
tta ewket az erek vezedelemnek keennÿabol .
Harmad . ewrómók leezen . ew elóttók va-
lokon . az az <...> az mennÿeÿ zeep varasnak
nagÿ eekósseegheen kÿról wgÿ mond zenth
Bernald . doctor . O meennÿeÿ zent varasnak
lakodalmas mÿnd gÿenÿerw̋seegók nagÿ
bewseeggel es batorssaggal vannak te benned
Neegÿed hatwl . az az nagÿ <..> ewrómók
vagÿon azon ees . menee nagÿ eenseegóket
es ez vÿlaghÿ nÿomorwsagot el mwlatt
anak . kÿket soha tebee nem zenwednek .
Es meel nagÿ nemes Coronakat erdemlette
nek . ez vÿlagon valo tÿredelmesseegóknek
bekesseeggel valo zenwedeesókeert . Nagÿ
halaakat adwan eerette az wr istennek

{605a}
Ewtód ewrómók leezen / Az ew lelkÿ dÿch
óseegókón . Hatod testÿ dÿchó̗seegókón
/ lathw
an hogÿ semÿ vezedelmes keseertetót nÿn
chen sem leelkókben sem testókben mÿnt ez
vÿlagon . Heeted ÿobfelól / <.>az eedes azzon
ÿwnk marianak es mÿnd az sok zentóknek
nÿaÿassagos tarssassagokban .. Nÿolczad . bal
felól . zent Agoston doctornak mondasa zerent
mert soha semÿ gonoz tórteenet ott nem lee
zen / sem ÿonak fogÿatkozasa . kÿlenczed
az zent Angÿaloknak zeepseegókben . kÿkkel
eegÿetembe erekw̋l erekkee dÿcheerÿk az ha
talmas wr istent . Tÿzed az erek dÿcho̗see
gben erekkw̋l erekkee valo meg marada
sokon .. kÿról Anÿazent egÿhaaz ez maÿ zent
zolosmaban meg emlekózween wgÿ mond .
O meel dychóseeges az meennÿeÿ zent orzag
kÿben Cristus Iesussal erw̋lnek vÿgadnak
mÿnd az sok zentók . zeep feÿeer tÿzta ótó
zettel eekósw̋ltethween : kówetÿk az istenn
ek artatlan baranaat vala howa menend
O azert en zerelmes atÿamffÿaÿ . lathwan ez
nÿawalÿas gÿarlo vÿlagnak vezedelmes
voltaat . Halwan kedeg az meennÿeÿ dÿ
chóseeghes orzaghnak . bodog zent varasaat .
valazzÿok azt a'mÿ ÿob . keerÿók . azzonÿw
nk zÿz mariawal . mÿnd az meennÿeÿ sok
zentóket . az zentóknek atala az wr istennek
hogÿ ew zent kegÿelmes ÿrgalmassaganak
mÿatta zabadohon meg mÿndden ez vÿlagÿ
vezedelemból . es vÿg̋en mÿ halalwnknak
wtanna . az ew zent bodog orzaganak kÿ ÿe
lenthetetlen erwendetes lakodalmaban .
Sequitur legenda festi
Harmad tanwsagwnk leezen ez .
maÿ zent Innepnek tamadasarol . Az idób
en mÿkoron wrffÿw zÿletethnek wtanna ÿr
nanak hath zaaz tÿzen neegÿ eztendóben
el hatalmazwan emberÿ nemnek bÿnek
gonossagok es vezedelmess eeletók ez vÿlagon
kÿk kózót ÿeleskeppen tamada az atkozot Machw
methnek vezedelmess bÿrodalma : kÿnek sok
bezeede kÿ mÿkeppen az reeghÿ gonoz Ieroboam
kÿral Izraelben az Istennepeenek heted ne
mzet zerent valo rezeet wtanna rantaa el
veznÿ az atkozot balwan ÿmadasnak mÿatta
Azonkeppen ez atkozot erdógghel tólt kalomaar
Makchwmet anÿ zent egÿhaznak nagÿob
rezeet es mÿnt ÿmaran 1 . 5 . 2 . 7 . nagÿobban

{605b}
Zemeÿnkkel lattÿok mÿnd ez vÿlagot na
gÿob reezre meg dóglette kÿnek ha az
ÿambor kerezttÿen feÿedelmek az ÿdóben
ellene nem allottak es tamattak volna
mÿnd eghez kerezttÿenseegót el haÿtotta
mÿnt mastan az atkozot Luternek sectaÿa
kÿktw̋l az aldot teremtw wr isten meg
otalmazÿon , Azon ÿdóben vala Roma
sagban egÿ hatalmas kegÿetlen es bal
wan ÿmado chazaar kÿ mÿkeppen gon
ozwl meent vala be az chazaarsagban
azonkeppen gonozwl leen halala ees .
Az papasaagot kedeegh wr istennek malaztt-
ÿabol bÿrÿa vala neegÿed Bonifacius
mÿkoron latta volna ez Iambor wr papa
az zegheen kerezttÿeneknek nÿomorwsa
gokat : mÿkeppen az leelkótlen poganok kee
zeróÿteneek ewket az balwan ÿmadasra .
mert , mÿnt az legendaban vagÿon meg
ÿrwan mÿeert az Romabelÿek nagÿob
reezre mÿnd ez vÿlagon wralkodnanak
rakattanak egÿ templomot kÿben
kózepót ffeel allattaak vala az Romaÿ bal
wan istent . ew kórw̋le mÿndden orzagok
nak isteneet mÿnt ha az Romaÿ istent
ÿmadnaak az tebbÿ es nagÿ leelkÿ veze-
delem vala ez vÿlagon , Azt azert lath
wan zent Bonifaciuss papa zent leelek
wr istennek malazttÿabol Indwltatwan
meene be foka chazarhoz es nagÿ essedó
zeessel keree megh es kÿ tÿztoÿthwan
ew belóle az sok tÿztwlatlan balwa
nÿoknak ozlopokat es fórtelmess aldo
zattÿokat vÿzon ellen zentólee ewtwt
Azzonÿwnk zÿz marianak es mynd az
mennÿeÿ sok zentóknek emlekózetÿre
Es kÿ annak elótte hÿwattatÿk vala
pantheonnak az az mÿndden balwanÿ
oknak templomanak . ÿmaran hÿwa
tathnak . mÿnd sok zentók eegÿhazan
ak . mastan kedeeg neweztetÿk kerek
bodog azzonnak . ha kÿ Romaban volt
lathatta . ezenkeppen az wr isten az gon
ozbol ees ÿoot valazta emberÿ nemnek
Idwesseegeere . mert hol ott annak ele
tte az sok erdegóknek aldoznak vala .
ez vÿlaghÿ emberek . ÿmaran ott aldoz
nak wr istennek es ew zent zÿleÿee
nek mÿnd az sok mennÿeÿ zentókkel
zent Angÿalokkal erekkee valo tÿztóss
eegókre : embereknek erek Idwesseegókre

{606a}
Neegÿed tanwsagwnk leezen Idwe
sseeges peldazatnak magÿarazattÿarol : Doct
oroknak mondasok zerent mÿnt ÿmaran nÿl
wan twggÿok . hogÿ zÿkseegh mÿnekewnk
az meennÿeÿ dÿchóeeges zentókhóz folÿam
-nwnk . Es zÿkseegh hogÿ ewk ees mÿeer
ettewnk essedózÿenek mÿgh ez gÿarlo
bÿnek testben eelewnk : mert bólchnek
mondasa zerent <...> kózónseeges ÿsme
rettel senkÿ nem twdhattÿa meg ha ze
retettre awagÿ gÿlóseegre melto . Masod
okaert mert zent Agoston doctornak mon
dasa zerent . sok ÿok vannak . kÿk veegre
el veznek . Es vÿzon ellen sok bÿnesek
vannak kÿk veegre meg terween Idwe
zewlnek . Azert ez eellÿen eegÿbe kw
cholkodot sentencianak meg feÿteese m
ellee eellÿen kerdesewnk tamadhat .
hogÿ ha az valaztasoknak haznaal ee
az bodogoknak . ÿmachagok . kenÿerghe
-sek es seghedelmók . awagÿ nem /
Ez eellÿen fogasnak eellÿen okaÿ tam
adhatnak . embernek zÿweeben . elsew
mondhattÿa vala kÿ . ha az teremtó
wr isten . enghemet el valaztot es m-
egh latot kezdetnek elótte az erek Idw
esseegre . haat en soha nem karhozhatom
akar mÿkeent eellÿek ez vÿlagon . Es
annak okaert heÿaba faraztom mag
amat sok mwkawal . Masod oka .
Ha . akar mÿnt eellÿek ez vÿlagon
karhozattra laat meltonak lennem
haat mÿt tóróm magamat ÿo mÿ-
welkódetnek mÿatta ha semÿt nem h
aznalok vele .. Erre reea felelnek zent
Bonaventura . es zent Agoston doctor .
mondwan hogÿ eegÿ eze vezót veele
kódees ez eellÿen gondolat . Annak ok
aert keth keppen ertetÿk az Idwesseegre
valo valaztaas . Elezer Isten felól . hogÿ
mÿkoron vala kÿt atalan foghwa az
erek Idwósseegre teremt es valazt . an
nak keetelen be keel tellÿesódnÿ . mert
az istenÿ dologban . semÿ hamÿssaagh
es valtozaas nem lehet / mÿnt az zent
ewangeliomba ennen maga mongÿa . Io .
xiij . En twdom kÿket valaztottam . m
ert az gonoz Iudas nem valaztatus
veeg keppen . mert kÿ eseek az ÿok kózzól

{606b}
Azonról zent Agoston doctor meg wgÿ m
ond . El veegezót zamok vagÿon az va
laztottaknak . kÿ sem tób sem keweseb
nem lehet : erthween az wr istennek
tekelletes latasaban . Masodkeppen er
tetÿk az valaztaas : az istenÿ zent malaz
thnak zolgaltatasa felól / az az . mÿkoron
vala kÿ malaztot erdeml . es dÿchóseegót
Ezenkeppen zÿkseegh az zentóknek ÿmach
agok es seghedemlmók . mert nÿnchen
ólÿ ember ez gÿarlo vÿlagon kÿ ennen
maganak seghedelmeewel Idwózw̋lhet
ne / kÿról zent paal wgÿ mond . mÿke
ppen . senkÿ nÿnchen bÿnnel kÿl . azon
keppen ssenkÿ nem eelhet wr istennek ÿr-
galmassaganaal . kÿl / zent Dauid proffeta
meg azont mongÿa psᵒ ; zer zent Bo
nauentura atÿank mondasa zerent ezen
keppen az valaztottaknak zamok . sokaswl
hat es kÿssebewlhet : mert mÿkeppen wr
isten mÿnddennek keez az ew zent malazttÿ
aat adnÿ . es senkÿt nem akar el veznÿ
ÿmaran zÿkseegh embernek zabad akara
ttÿa ha az zent malaztot akarÿa vennÿ
kesernÿ es eerdemlenÿ : ÿo mÿwelkódethn
ek mÿatta / ha azert az erek Idwesseegre
valaztatus akar . elezer zÿkseegh . hogÿ
az gonossagot kÿ istennek malazttÿanak
ellene vagÿon el haggÿa Masodzor
hogÿ ÿoban foglallÿa ennen magaat
kÿ wr istennek kellemetes . harmadzor
keerÿe az zentóknek seghedelmóket . es
ezenkeppen veeghÿg meg marad ew
eeleteeben kethseegneel kÿl valaztatus
leezen az erek Idwesseegre . En enneel
atalb es rÿwÿdeb wtat zent ÿrasban
soha nem talalhattam / kÿról wgÿ mond
zent Agoston doctor .. O emberÿ allat gon
dold ÿol meg az te allapatodat . ha ÿs
meród hogÿ nem vagÿ valaztatus . teed
azt hogÿ leegÿ valaztatus . esmeg wgÿ
mond . ha Ismeród hogÿ nem vagÿ az zen
tóknek zamook kózzee zamlaltathwan az
te akaratodon aal . eel wgÿ hogÿ leegÿ
melto reea : Zent Gergel doctor meg wg̋
mond . Nem eeleeg Idwózw̋ló lelkÿ em
bernek . hogÿ gonoz nem teezón De ann
ak felette hogÿ ÿoth teegÿen . Mert a'kkÿ
zenetlen gonozt teezen . erdegh az / kÿ semÿ-
ÿoth

{607a}
Nem teezen Barom az . Kÿ semÿ go
nozt nem teezen . isten es angÿal az kÿ
kedeegh ÿot es gonozt teezen ember az .
kÿnek termeezetÿt ha meg tekeenttÿók
ha akarÿa erdegghee lehet . ha akar-
ÿa Barommaa . ha kedeegh angÿallaa
Veegÿeetók ÿol eztekben . ha azert em
berÿ allat . eeth ez vÿlagon <...> zene
tlen valo gonossagban eel . twdwan
zabad akarattÿa erdeggel . az erek karhozattra
Ha restsseegeenek twnÿasaganak m
ÿatta semÿ ÿo mÿwelkódetben nem
foglallÿa magaat : haat az oktalan
barmok zama kózzee zamlaltatÿk . kÿk
soha menÿorzagban nem mennek .
Ha kedeeg Idwózwlnÿ akar . ÿmaran
nÿlwan meg twggÿa ÿteelnÿ . mÿt
kellÿen tennÿ / mÿnt eelnÿ . es mÿnt ez vÿ
lagbol kÿ mennÿ . es az meennÿeÿ
dÿchóseeges sok zentóknek bodogssa
gus tarssassagokban ferkóznÿ . ez az kez
detÿ ez az veegezetÿ ees : ez maÿ tÿztóle
tes zent Innepnek : kÿt mÿnekewnk
engheggÿen . Atÿa ffÿw zent leelek ān
Imaran lezen emleke
zet hallottak napÿar
rol
[M]Ieert ez maÿ napon
wr istenben zerelmes a
tÿamffÿaÿ . Anyazenth
eegÿhaaz ÿllÿ : zent ma
laztban kÿ mwlt hallo
ttaknak emlekózetÿt . An
nak okaert meltan vehettÿok bezeed
ewnknek eleÿnek . zent Makabeus
nak mondasaat . kÿ meg vagÿon ÿr
wan . masod kenÿweenek tÿzen kettód
rezeeben . zent es Idwesseeges gondo
lat ÿmatkoznÿ az hallottakeert hogÿ
ew bÿnekból kÿ zabadwllÿanak ; ÿme
zerelmes atÿamffÿaÿ meel nagÿ me
ltosagus ez maÿ hallottaknak emlekó
zettÿók napÿa ees / mert ÿollehet ma
laztban . leegÿenek az erek karhozatnak .
ellene . Es az erek dÿchóseeghnek vara
saban . remeenseeghnek . hÿedelme mÿ
at : De maga nagÿob zegeenek nÿava
lÿasok es

{607b}
Magokkal ÿo tehetetlenek sohol nÿnchen
ek mÿnt ewk . az erek karhozattwl meg
valwan . Azert felette nagÿ ÿrgalmassaag
ew velók ÿot tennÿ . ew eerettók ÿmatkoznÿ
es alamÿsnaalkodnÿ : hogÿ keennÿok alwgeek .
es bÿnek bochattasseek : kÿknek zemeelÿek
wgÿ vagÿon meg ÿrwan ÿob patriarch
anak kenÿweeben . ÿob . [] Miseremini
miseremini saltem vos amici mei : kenÿe
rewllÿetók . kenÿerw̋llÿetók awagÿ tÿ en
baratÿm . mert isten kezeenek swllÿa ÿtót
meg enghemet . az az ÿgassagus ÿteeletÿ
hol ott semÿ ÿrgalmassaag nÿnchen . De
mÿnden ponctokrol ponctokra tellÿesseeg
gel megh keel fÿzetnÿ . az az Annee ezten
deegh es ÿdeÿg meennÿet bÿne zerent
eerdeml . Azert mongÿa az zent Epistola .
zent es Idwesseeges gondolat az zegheen
hallottakeert ÿmatkoznÿ . Ez maÿ alaa m
ondando Epistolaat mondaa es ÿraa m
eg Iudas Makabeus . <mÿkoron> Es leen
eredetÿ : wr ffÿw zÿletethnek elótte keth
zaaz eztendó taÿÿan . kÿnek historiaÿa
megh vagÿon ÿrwan : zent Machabeus
ffÿaÿról zórzót kenÿben : kÿk mÿkoron wr
istennek tórweenÿe mellet halalÿg vÿas
kottanak volna . veegre mÿnd nÿaÿan
dÿcheeretes martÿromsagnak koronaÿawal
veweek az erek ÿgeeretót . Az hatalmas
Anthÿochus kÿralnak bÿrodalma alat .
Mÿkoron azert Machabeus Iudas . megh
ÿtkózót volna . az gonoz Gorgÿas feÿedelmel
tórteneek istennek ÿteeletÿ zerent hogÿ Iu
das seregheeból nekÿk meg verettenek volna
mert veetkóztenek istennek ellene / Azon
valo zomorwsagaban . az Iambor Iudas
feÿedelem nem akaraa el felednÿ ew
attÿaffyaÿnak es neepe<..>ÿnek leelkók
ÿdwósseegeet / ÿmaran ennek wtanna
kówetkózÿk ez maÿ zent epistola :-
Elsew . Epistola .
[A]z ÿdókben . Az eróss Iu-
das feÿedelem . emlek
ózetót teween . kÿlde
Ierwsalembe tÿzen k
et ezer gheera ezÿstót
ffel aldoznÿ ewtet ott

{608a}
Az hallottaknak bÿnekeert Igazan es
leelek zerent veelekódween az ffel tam
-adasrol . Mert ha azokat kÿk kÿ mwltan
ak vala nem remeenlenee ffel tama
-dny ÿewendóre . heÿaba lattatneek ÿ
mattatnÿ az hallottakeert . De mÿe
rt gondollÿa vala . hogy azok kÿk ke
gyesseeggel nÿogodalmat vettenek v
-olna . yo malaztossagot maradot voln
a . zent azert es Idwesseeges gondolat
az hallottakeert ÿmatkoznÿ hogÿ ew
bÿnekból megh zabadwltassanak .
Masod Epistolaat ÿr zent paal Apostol ezen
hallottak napÿanak tÿztósseegeere . Tessalonÿa
belÿeknek ÿrth elssew leweleenek neegÿed
reezeben . meelÿ Epistolanak zereeben . elezer
ÿnt hogÿ kerezttÿen embernek nem keel fe
lette bankodnÿ azokon kÿk ez nÿawalÿas
halandosagbol kÿwe mwlnak . az halhat
atlansagra . Es nem keel wgÿ raÿtok kese
roghnÿ mÿnt ha el vezneenek . es soha tób
bee nem lathatnook ewket : okat vetÿ az zent
epistolanak derekaban . Masod rezeeben emle
kózyk az wtolso ÿteelettról rÿwÿdedón .
kÿról
nÿlwabban meg vagÿon ÿrwan Iohel pro
ffeta kenÿweenek harmad rezeeben mon-
dwan . Azt mongÿa az wr isten : ÿme ÿdó
bel telween .. eegÿbe gÿóÿtók mÿnden nee
peket . es vÿzóm ewket Iosaphatnaak vólge
re . mert ott leezek ÿlween . hogÿ mÿnden
neepeket meg ÿteellek . es ott vetekódóm
ew velók : kÿk enghemet ÿsmernek es nem
ÿsmernek . Ott leezen azert az ÿoknak na
gÿ vÿgasagok mert sem testben . sem lee
lekben el nem tawoznak wrwnk Iesustwl
Es ezenkeppen vagÿon bewtw̋ zerent va
lo magÿarssaga :-
Masod Epistola .
[N]Em akarwnk kedeeg
tÿteket zerelmes atÿa
mffÿaÿ twdatlanok
nak lennÿ az el nÿw
-gottakrol hogy ne zo
morkoggÿatok mÿke-
nt az eegÿeb pogan

{608b}
Neepek kÿknek remenseegók nÿn
chen . Ha azert hÿzÿók hogy iesus
meg holt es ffel tamadot . azonke
ppen az wr isten ees azokat kÿk kÿ
ve mwltanak cristus ereÿwel eló
we hozÿa ew vele Azt kedeeg tÿn
ektók mongyok wr istennek mon-
dasabol . mert mÿ kÿk eelewnk . kÿ
maradeekok vagÿwnk nem veezÿók
elól azokat kÿk kÿwe mwltanak .
mert az aldot wr Archangÿalnak
parancholattÿanak es zawanak at
alʼa es istennek kÿrtóleseeben le z-
aal menÿorzagbol es az hallottak
kÿk Cristusban vannak ffel tamad-
nak elózer / az az doctoroknak mondasok
zerent kyk reegtewl foghwa . Cristus Iesus
nak hÿtÿben . ÿo eeletben kÿwe mwlta-
nak : mÿnt az zent patriarkaak proffetak
es eegyeb zentók . es zool az zent Apostol
mÿnd egheez hÿweknek zemelÿekben
kÿk kózzee ertethneek mÿnd az zent Apo
stolok ees . martÿrok Confessorok ⁊c .
mÿnd Anticristusnak ÿdeÿeeÿglen . kÿk
kywe mwlandok leeznek . kÿt meg erthe
tewnk ez wtanna kówetkózew mondasbol .
Annak wtan[na] mÿ ees kÿk eelewnk kÿk
megh hagÿattatwnk . eegÿetembe
ragattatwnk ew velók az fenes kódb-
en cristusnak eleÿben az egben . es
azonkeppen koronkeed mÿ wrwnk
iesussal leezewnk : Vÿgaztallÿatok
azert egÿ mast ez eellÿen idwessee
ghes bezeedekben :-
Ezen maÿ zent epistolahoz hasonlatus
zent ewangeliomot kÿt anÿazent egÿhaaz
enekól ÿrtta megh zent Ianus evangeli
omrol zerzót kenÿweenek ewtód Capitu
lomaban . es leen eredetÿ azon Idóben
mÿkoron wrwnk Iesus volna xxxii
eztós magÿarazo ÿras zerent zent gerg̋
napnak elótte tÿzed nappal : ÿmaran
kedeeg el kezdótteek vala ewtet az gonoz
Sÿdok haborgatnÿ mÿeert nÿlwan isten
ffÿanak ÿelenghetÿ vala ennen magaat .

{609a}
Annak okaert ew zent felsseege ees neha
nÿlwabban . neha kemeenben . neha
erósseebben zool vala . ewnekÿk . hogÿ
semÿ okot ne leelhetneenek ew ellene
Mondwan az zent ewangeliomnak
elette . Az atÿa zeretÿ az ew ffÿaat es
mÿnden dolgot meg ÿelent ewnekÿ
hogÿ mÿndentók chodalkozÿeek raÿtta
Mert wrwnk Iesus az vakon zÿlett
-et / es az xxviij eztendeÿ kezwenÿest
meg vÿgaztwan chodalkoznak vala
az Sÿdok / es mÿnd az ÿraas twdok ra
ÿtta hogÿ ollÿan nagÿ hatalma vol
na . nem ertekózween meg . es nem
hÿween az ew bÿzon istensegheeról .
hogÿ azert nÿlwan meg ÿelentenee
magaat ewnekÿk . mert ew volna az
nagy hatalmas fóldnek mennÿnek
Es eelók holtaknak bÿzon teremteÿe
mondaa ewnekÿk ez maÿ zent ewan
geliomot :-
Ewangeliom .
[A]Z ÿdóben monda
iesus ew tanoÿt
-wanÿnak es az
Sydo Seregóknek
Mÿkeent kedeeg
az en atÿam ha
llotakat tamazt es eelezt . azon
keppen az ffÿw es kÿket akar m
egh eelezt . Senkÿt kedeeglen
az atÿa nem ÿteel . De mÿnden
ÿteeletót adot ew ffÿanak . hogÿ
mÿndenek tyztóllÿeek az ffÿwt
ees mÿkent tÿztólÿk az atÿaat
Vala kÿ nem tÿztólÿ az <a>ffÿwt
nem tÿztóly az atÿaat ees kÿ ew
tet bochatta . bÿzon . bÿzon mon
dom tÿnektók . mert vala kÿ az
en bezeedemet hallÿa . es hÿzen
annak kÿ enghem bochatot . er-
ek eelete vagÿon . es az nagy ÿte
lettre nem ÿew : de halalarol

{609b}
meegÿen az erek eelettre . Bÿzon bÿzon
mondom tÿnektek / mert el ÿewt az ho-
ra es ÿgaz mastan vagÿon . mÿkoron
az hallottak hallÿaak ember ffÿanak
zawaat . es kÿk hallangÿaak megh
eelednek Mert mÿkeppen en atÿānak
eelete vagÿon ennen magaban azon
keppen adot az ffÿwnak es eeletót tarta-
nÿ ennen magaban . hatalmat ees
adot ewnekÿ ÿteeletót tennÿ : mert e-
mbernek ffÿa ew . Ne akarÿatok cho-
dalkoznÿ azon : mert el ÿewt az hora
kÿben mÿndenek kÿk ew seerókben n-
-ÿwgoznak megh hallÿaak az ew za-
waat . es kÿwe ÿewnek kÿk ÿot tette
nek erek eeletnek ffeel tamadasara . k
ÿk kedeeg gonozt tettenek ÿteeletnek
ffel tamadasara . Bÿzon Byzon mon
dom tÿnektek vala kÿ en bennem hÿ
zen meg nem hal erekkee . en vagÿok
az erekkee eeló kÿnÿr kÿ menÿból
le zallottam . azert mondom . mÿnd
ent . vala kÿt aad ennekem az en atÿ
-am en hozÿam ÿew . Es azt kÿ en hoz-
ÿam ÿew / kÿ nem ÿzóm . Mert en aze
rt zallottam le menÿorzagbol . nem hog̋
az en akaratomat teegyem : de az en
atÿamnak akarattÿaat kÿ enghem b
ochatot . hogÿ mÿndent kÿt ennekem
adot el ne vezessek ew benne . de ffeel
tamazÿam ewtet . az wtolso napon .
Ez kedeeg az en atÿamnak akaratt-
ÿa kÿ enghemet bochatot hogÿ mÿ
nden kÿ az ffÿwt lattÿa es hÿzen ew
benne erek eelete leegÿen . es en ffel
tamaztom ewtet az wtolso napon .-
Ÿme zerelmes atÿamffÿaÿ hallÿok es erttÿek
wr isten ffÿanak . A'' mÿ eedes wrwnk es
Idwezóÿtenk Iesus Cristusnak bÿzon mond-
asaat : kÿhóz sem eegÿeb . sem tób nem keel .
hanem hogÿ ha kÿ Idwózwlnÿ akar foga
ggÿa be ew zÿweeben leelkeeben es eellÿen

{610a}
Ew vele . eeth ez halando vÿlagon . kÿw
el eelnek . ÿze zerent . az mas vÿlaghÿak
Wr istennek malazttÿa zerent
lelkÿ tanwsagwnk leezen . ez maÿ zent n
apnak meltosaga mellee az zeghen hallo
-ttakrol ; Elssew az nagÿ kegyes ÿrgalmass
agrol kÿt az zegheen hallottakeert tartozw
nk tennÿ . kynek byzonsagawal tellÿes
mÿnd egheez ooh es wÿ tórween belÿ
zent ÿraas . es zentóknek mondasa ; Azert
felette teewólÿógnek es veetkóznek az o
llÿan remeentelen kaba emberek . kÿk
azt mongÿak hogÿ az eegÿhazÿ neepek
chak telhetetlenseeghnek okaert kóltótteek
az alamÿsnalkodast : es Comperaciot kÿk
ellen wgÿ mond zent Amborus doctor .
chak az ÿrgalmassaag zÿmboras tarssok
az zegheen hallottaknak . Annak okaert
zerzette anÿazent eegÿhaaz . hogÿ soha eeg̋
zent mÿse zolgalat se lehessen . az zeghen
hallottak emlekózettÿóknel kÿl : kÿról zent
Beda doctor ees wgÿ mond : meltatlan
az mÿndden seghedelemnel kÿl : vala kÿ
az zegeen hallottakrol emlekózetlen eel eett
ez vÿlagon / Ha azert zerelmes atÿamffÿ
aÿ mÿ ees eremest kewanw̋nk ÿrgalm
assagot . erdemlenÿ . Nem chak az wr iste
ntw̋l . de meegh mÿ fele baratwnktwl
ees . azon tórween alat tartozwnk mÿ es
massal ÿrgalmassagot tennÿ // De o kÿ eer
deml / nagÿob ÿrgalmassagot . annaal . mÿ
nt kÿ mÿndden kegÿelmesseeghnel kÿl nÿa
walÿog es keenzatÿk / Bÿzon nagÿ barach
aagh ha . kÿ az ollÿanokkal . vala mÿt ÿot
teezen . Vÿzon ellen nagÿ kemeenseegós
kegÿetlenseegh kÿ ÿol tehetne es nem tee
zen : kÿról wgÿ mond haÿmo mester <..>
mÿndden ÿrgalmassaghnal kÿl wr istenn
ek ÿgaz ÿteeletÿben eÿtÿ ennen magaat .
vala kÿ az zegheen hallottakrol . ÿelessen
kÿk ÿo baratÿ voltanak el feletkózendÿk
erról eellÿen pelda olwastatÿk . vala egy zerze
tes frater . es mÿkoron kÿwe mwlt volna
Az Iambor fraterek ew ÿo zokasok zerent
sok mÿseket Soltarokat . es eegÿeb aÿo''tatus
ÿmachagokat teenek zolgalanak eerette An
nak wtanna ÿeleneek egÿ ÿo zerelmes
barattÿanak : es kezde reeaÿok bozzonkod-
nÿ hogÿ ew̋tet az nagÿ keenban leween el .

{610b}
Feletteek volna . es semÿwel nem segheell
eneek . monda az ÿo barattÿa . hÿggyed ze-
relmes atÿamffÿa . hogÿ ennee ennee sok
zolosmaat mondottwnk eeretted ; felele
az kenban valo frater . twdom mondotta
tok de ennekóm semÿt nem haznalth .
mert mÿkoron en ez vÿlagon eelok vala
sok hallottak zolosmaÿaat hattam el . mastan
keedeegh azert a' mÿt en eerettem teeztek
mÿnd azoknak aggÿaak : kÿknek tartoztam
Azt halwan az iambor barattÿa . nagÿob
ban . zolgalanak eerette es kÿ zabadoÿtaak
ewtet az keenbol / kÿból azt erthettÿek h
ogÿ vala magassal ÿrgalmassagot nem
teezen . ennen magaat challÿa megh .
Masod tanwsagwnk leezen arrol
mÿnemew haznalattÿa vagÿon . az ha
llottakeert valo ÿmatkozasban / zent ÿ
rasbelÿ mesterek reea felelween heeth
ÿeles okaat vetÿk / Elssew . mert wr isten
nek elette felette kellemetes / mÿeert ewk
ees istennek malazttÿaban vannak . es
anÿa zent egyhaznak taghÿaÿ : mÿneke̋w
nk atÿankffÿaÿ es az zentóknek tarssa
ssagokban menendók . de maga keesedel
met es varast zenwednek . ew tÿztw
latlansagokeert / Masod haznalattÿa mert az
bodogoknak eremókre vagÿo<.>n / merth
mÿkoron az pwrgatoriombelÿeknek
meg zabadwlasokkal . az zentóknek za
mok meg zaporodÿk anneewal az ew
meennÿeÿ eremók ees óregbw̋l vele /
Harmad haznalatossaag az zeghen pwr
gatoriomban valoknak nagÿ vÿgazta
lasok . O zerelmes atÿamffÿaÿ ha testÿ
zemewnkkel meg lathatnok . meel nag̋
erwendetesseeggel varÿaak es veezÿk
ez vÿlagon neepeknek emlekozettÿóket
es ÿo teetelóket / ewk ees zegheenÿek
annewal eremesben ÿmatkoznak azok
eert . keerween wr istent hogÿ tarcha
meg az ew malazttÿaban . es otalmaz
ÿa meg az erek vezedelemtw̋l / kÿról
Cantor parisien̄ ellÿen peldat veeth
rola ; vala egÿ ember . es mÿkoron az .
Cimiteriomon atal meegÿen vala mÿko
ndenkoron ÿmachagot teezen vala az
zegheen hallottakeert / tórteneek hogÿ
ellenseege elót eseek be az Cimiteriomba

{611a}

[[]]

{611b}

[[]]

{612a}

[[]]

{612b}

[[]]

{613a}
-Hettÿek zerelmes atÿamffÿaÿ : meel ÿo es
haznalatus / meel Idwesseeges es fogana
tus leegÿen . az zegheen hallottakrol em
lekóznÿ es zolgalnÿ / Vÿzon ellen kedee
gh . meel vezedelmes es karhozatus le
gÿen ha kÿ ew rolok el feletkózÿk es
nem zolgal : mÿnt ÿmaran ez felw̋l
megh mondot ÿrasokbol megh hallott
ok . keerÿek azert az wr . isten . hogÿ te
gÿen ÿrgalmat azokkal . kÿk malazt
nak wtan keent zenwednek . es vÿ-
gÿe ewket ew zent orzaganak dÿchó
seeges bodogh lakodalmaban Amen /
Ett lezen emlekózet
zent emre kyral-
nak Innepeeról .
Wr Iesusban cristusban zerelmes a-
tÿamffÿaÿ ÿme Anÿazent egÿhaaz
eztendew fordwlattÿaban elewnkbe
hozta . Ez nemes Idwesseeghnek formaÿ
aat . ÿo eelethnek tÿkóreet . zeep liliom
vÿraghnak eedes ÿllattÿaat zÿz es zent
emre kÿral ffÿwnak aldot ÿnnepeet
kÿt mÿkeppen wr isten malazttÿanak
mÿatta zent gÿekerról zarmazeek azo
nkeppen [e]z nemes [v]ÿragzaal kÿlemb kÿlemb zent gÿmel
choket teremte es eerlele ew eeletee
ben . kÿnek zeep ÿllattÿaat megh er
ezween az ew zent attÿa / meltan
mondhataa : az zent ÿsaak p̄riarcha
nak mondasaat : Iacob ffÿarol . Es Ia
cob zemeelÿeeben wrwnk Iesus Cris
tusrol kÿnek nemzeteeból zÿleteek te
stzerent az aldot istennek zent ffÿa
kÿ meg vagÿon ÿrwan Genesis xxvij
yme az en ffÿamnak zeep ÿllattÿa
mÿnt az zeep vÿragokkal tólt mezó
nek ÿllattÿa . kÿt megh aldot az wr
isten : Ezenkeppen dÿchóseeges zÿz zent
emre kÿralnak ees az sok vÿragzo le
lkÿ ÿozagoknak mÿatta . zeep . eedes . ÿo
es gÿenÿerẃseeges vala lathnÿ hal
lanÿ es ereznÿ mÿndennemew dolgat
teetemeenÿeet : kÿnek dÿchóseeges
emlekózetÿre harom rendbelÿ lelkÿ
tanwsagwnk leezen . wr istennek
segheedseegewel :-

{613b}
Elssew tanwsagwnk leezen arrol my
nemew ÿozagus teetemenÿeknek mÿatta
leen eellÿen ÿghen kellemetes az wr isten-
nek bodogssagus zent emre kÿral : zent
ÿrasbelÿ aÿoÿtatus doctoroknak mondasok
zerent ymez ewt ÿozagot talallÿok elssew
hogÿ az ew akarattÿaat mÿndenben wr
istennek zent akarattÿa alaa haÿtaa es
aÿanlaa / kÿnek mÿatta felette ÿghen hoz
ÿaa vonÿaa az hatalmas teremtónek zēt
tÿzes zeretetÿt es malazttÿaat / kÿról wgÿ
mondnak Zent Ieroꝰ . es Catho mester . az
akaratoknak ÿgÿenlóseege zerelmet gheer
ÿeztnek : es eellÿen lelkÿ nemes ÿozagn-
ak ees meg tartasaara . akaraa a'' mÿ ne
mes wrwnk Iesus Cristus az pater no
ster kózzee egÿeleÿtenÿ . es hogÿ mÿnd
en napon keerÿók mÿ ÿmachagwnkban
leegÿen te akaratod mÿkeent menÿben
es fóldón / Masod ÿozaag kówetsseeg
nek hasonlatussaga : kÿról doctorok zolw
an termezet zerent . wgÿ mondnak hogÿ
mÿnden allat zeretÿ az ew hozÿaa ha
sonlatus . emberÿ zokaas zerent megh
azonkeppen vagÿon Az ÿo Iambor esm
egh ÿot Iambort zeret .. gonoz gonozth
Meneewel ÿnkab gondolhattÿok zerel
mes a<.>ttÿamffÿaÿ . lelek zerent lennÿ
Az erek mÿndenhato ÿo wr isten . hogy
ne zeresse azokat kÿk . zent zeretetben la
koznak es eelnek . Harmad ÿozagh : az
zent alazatossaag : O kÿ nagÿ keench ha
hol bÿzonnÿal leelettetÿk : Nagÿ draga
az meennÿeÿ patica ees honnan kÿwe
zarmazeek . O ha meg gondollÿok az
mennyeÿ erek wrnak . es mÿndenhato
kÿralnak eedes zÿlótteek . mÿkeppen
mÿ eerettewnk magaat meg alazaa .
ÿllÿk vala annak nemes peldaya ze
rent ez vÿlaghÿ zent kÿral<...> ffÿanak
ees magaat meg alaznÿ . O nagÿ ÿrgal
mas wr isten vallÿon hol talalnook
mastan annak massaat ? Nem twdom .
Bÿzonÿawal . ÿlleneek mÿnekewnk zee
geen bÿneseknek . ha ez nemes zeep ÿff
ÿw kÿral ffÿwtwl magwaban kap-
hatnank . az volna ÿob . hogÿ annak
mÿatta veegre erdemleneenk mÿ ees
mÿnd mennÿen fóldón ffel magaztatnÿ

{614a}
Neegÿed ÿozaagh testÿ lelkÿ tÿztassagus art
atlansaagh : wgÿ olwastatÿk ez nemes kÿralÿ
zent magzattrol hogÿ soha nem veetkózóth
halaluskeppen . annak okaert ÿghen kózelg
etót Cristus Iesus<nak> eeleteenek kówetssee
gheehóz / Es az zent malaztus kereztsseeghnek
rwhaÿaat megh nem fórtóztette / eeth ta
nwsaghnak okaert kerdees tamadhat .
mÿkeppen lehet ez halando eeletben . hoǵ
ember ennen magaban . az halalus bÿnt
megh ÿsmerhesse es ellene alhasson . Reea
felel elezer Aranzaÿw zent Ianus . es wǵ
mond . Soha kÿlemben nem lehet . hanem
wr istennek kÿwalt keppen valo malaztt
ÿanak vÿlagossagawal : peldaat veth .
mÿkoron az feenes nap ffeel tamad . mee
-gh az kÿsded zalma zalat ees meg lattÿa
ember az wton : Ha mÿkoron kedeeg see
teet vagÿon meeg az nagÿ ozlopot sem
lathattÿa . Azonkeppen az meg vÿlagosodot
leelek mÿn<.>neel kÿsseeb gonozt ees meg
ÿsmer . Az meg vakwlt bÿnes kedeegh
meeg az nagÿ halalus bÿnt sem twggÿa
bÿnnek . Az masod rezeere Bonauentura
Rik . reea felelnek . mondwan . Mÿglen
ember zabad akarattÿanak tórweenÿe w
tan ÿaar soha magaat nem halalus
bÿntẃl . mÿnt az poganok es az gonoz
bÿnben eeló kerezttÿenek : De ha ember
wr istennek malazttÿaban . feelelmeeben
es zeretetÿben eel mÿndenkoron ellene
alhathat az halalus bÿnnek .-
Ewtód ÿozaagh vala zÿz zent emre kÿral
ban kÿnek mÿatta kellemetes <wr> leen
wr istennek zÿne elót : zent hazassagh
nak tórweenÿewel meg zentóltetót zepló
telen zÿzesseegh mÿnt olwastatÿk Azzo
nÿwnk zÿz mariarol : zÿz ees vala . ha-
zass ees vala . O zerelmes atÿamffÿaÿ .
chodalatus ez eellÿen dolgot chak hall
anÿa ees . hogÿ kÿ gÿenÿerẃseeghnek
tÿzeet hordozÿa ew kebeleeben . es meg
ne eghesse . kÿt mÿgh eele tÿtkon vÿsele
ez nemes zeep meennÿeÿ vÿrag zaal
de hala wtan . az ew zÿzen meg ma
radot hazass tarssa . es az eegÿ tÿtkus
zolgaÿa kÿwe hÿrdeteek es zent kÿral
ffÿwnak nagÿ tÿztóssegeere es erdemee
re / mÿnt ÿobban megh hallÿa(.) az ew zēt
eeleteeben . kÿról wgÿ mond zent Ieroniꝰ
doctor . Az zent Angÿaloknak rokon kózelók

{614b}
Az zÿzesseegh . Azert testben testneel kÿl
eelnÿ . nem emberÿ de angÿalÿ eeleth
Sem <..> ez vÿlaghÿ . de meennÿeÿ eelet .
Annak okaert . nagÿob erdemesb ez ha
lando eeletben . angÿalÿ eeletót keres
nÿ . honnem ha azon angÿalÿ eelet
ben meg maradot volna / O zerelmes
atÿamffÿaÿ ha meg gondolnook ez vÿ
laghÿ eeletnek es ÿdónek draga es
malaztus aÿandekaat : kÿben nÿawa
lÿaas halando emberek ha mwkalkod
nÿ akarnak nagÿ sok meennÿeÿ an
gÿaloknaal meltobbak lehetnek wr
istennek dÿchóseeges orzagaban . pelda
mÿnekewnk ez zentsseeges zent emre
kÿral kÿ mynd ew ÿffÿwsagatwl
foghwa keresee . es megh lelween
anneera ffel magaztateek hogÿ soha
az ew zent Iesus kÿrallÿanak zÿne
elól el nem tawozÿk : kÿt keerÿen
mÿnekewnk ees meg nÿernÿ az ew
nagÿ zent eerdemeenek mÿatta
Masod tanwsagwnk leezen ez
maÿ zent ÿnnepnek meltosaga mellee
Mÿkeppen lehet hogÿ ez vÿlaghÿ ke
wes ÿdeÿglen eeló emberek sok eer
demet es nagÿ dÿchóseegót erdemlÿe
nek : mÿnt hallÿwnk nagÿ sok zentók
et / zent gÿenghe zÿzeket : ÿelessen ke
deegh ez bodog kÿralÿ magzattrol .
wgÿ olwastatÿk hogÿ meeg alÿgh
volt hwz eztendós ember . zÿleteese
tewl foghwa . es eellÿen mondhatat
lan nagÿ hatalmas zentsseegót eer
demlót kÿról wgÿ mond az zent ewan
geliom Math xvj hogÿ embernek ew
ffÿa az az Idwezeÿtenk kÿnek mÿnd
ew erdeme zerent ffÿzet : kÿból ÿsm
ertetÿk hogÿ zent ÿmre . mÿnd ew
kÿsdedseegetewl foghwa tÿztassagus eel
etben eelt leegÿen . es nagÿ lelkÿ ÿo
zagokban . zolgalta leegÿen az wr is
tent . Reea felelween azert az kerdees
re doctoroknak mondasok zerent ÿmez
harom . dolgokat talallÿok mellee Elssew
wr istennek nagÿ malazttÿanak eerde
mlese kÿról wgÿ mond hugo mester de sancto
victore . Az istenÿ malazthnak ayan
deka zerent rendóltetót meg embernek erdeme
ees . es az eerdemnek volta zerent az
ÿwtalom es az dÿchóseegh . ha azert

{615a}
Dÿchóseeges zent ÿmrehnek eellÿen nagÿ
erdemes Coronaÿa vagÿon meennÿek
nek orzagaban .. twdnÿ valo hogÿ eet
kerestte es erdemlette az ew ÿozagus
mÿwelkódetÿnek mÿatta Masod kÿb
ól ember nagÿ dÿchóseegót eerdeml /
mondot eelethnek zentsseeges volta .
wgÿ mond ez bellee zent Ieroniꝰ doct''
Nem nagÿ dÿcheeretes az ha kÿ Ierw
salemben volt awagÿ lakozot . De ha
Ierwsalembe ÿo es Iamborwl eelth az
felette dÿcheeretes / Azert nem keel azt
zamlalnÿ embernek menee eztendót
eelt ez vÿlagon . De menee ÿdeÿglen
eelt ÿol / mert chak azt zamlallÿa be
wr isten az eeló kenÿben mÿglen eelt
Istenÿ feelelembe : zent zeretetben . ma
laztban es eegÿeb lelkÿ ÿozagban .
es mÿglen zolgalt az wr istennek
Ha kÿ ezeknek kÿwle eel chak emle
kózet sem leezen rola .. O teremtó wr
isten haat howa leeznek kÿk ezeknek
kÿẃle eelnek . ÿaÿ vezÿk azoknak ha
az zent ÿras ÿgazat mond : Dÿchósee
ghes zent ÿmre kÿral azert ÿo es tekee
lletes zandekkal akarattal foglalta
vala magaat az wr istennek zolgal
attÿara . es veeghÿg meg maradassal
meeg ha towab eelt volna ees ez
vÿlagon . Annak okaert tellÿes eer
demet es dÿchóseeges Coronaat eerd
emle kewes ÿdeÿg wr istentewl
Harmad . kÿból ember nagÿ dÿchó
seegót erdeml . mondatÿk wr istenn
ek arra valo valaztasa . kÿre nem
zÿkseegh sok bÿzonsagot hoznÿ . sokakat
lattwnk zemewnkkel ees ollÿan ÿff
ÿakat kÿkben nÿlwan megh ÿsmerte
tót wr istennek valaztando malaztt
ÿa / Apro germókóket : kÿk ÿdónek ele
tte nagÿ malaztosok voltanak bólch
ek ÿo eeles elmeeÿẃk . ÿo erkew
chewk . Iambor eeletewk . es nem eel
hettenek sokat ez vÿlagon . bólchnek
mondasa zerent . Sap iiij . hogÿ ez v
ÿlaghÿ hewsagus eelet el ne ragaggÿa
az ew zent zÿweet lelkeet . ÿdónek el
ette kÿ vette ewket wr isten ez vÿlag
bol mert valaztatosok voltanak az
mennÿeÿ dÿchóseegre . eellÿen modon
erthettÿek zÿz zent ÿmre kÿralt ees
kÿnek nem hagyaa meg eernÿ ez vÿ
laghÿ kÿralsaghnak tÿztóssegheet : De

{615b}
Az mennÿeÿ zep ÿllatw vÿragok kózzee zamla
laa : kÿre valaztatus vala wr istentẃl
kÿt mÿnekewnk ees engheggÿe<.>n wr
isten zent haromsaagh ez ew zerelmes
zent zolgaÿanak erdeme mÿat
Legenda eiusdem festi
ÿmaran lassok megh ez zent kÿraly m
agzatnak Bodogssagus zÿz zent ÿmre kÿ
ralnak awagÿ herczegnek . eeleteet mÿ
keppen erdemle ffel magaztathnÿ wr is-
tentẃl mÿnd fóldón . mÿnd mennÿen
mÿnd eeleteeben halala koron es ha
lalanak wtanna . Elezer ffel magazta
taa ewtet az wr isten ew eeleteeben
megh vÿlagosoÿtoo malazttal . merth
zent es Iambor isten feeló zÿlektẃl zÿ
leteek es nagÿ ÿeles kÿralÿ nemból
tamada ez vÿlagra . leen kedeeg ew
zÿleteese mÿkoron Cristus wr ffÿw zÿ
letethnek wtanna ezer eztendó teln
eek : mÿnt az nagÿ Cronicabol kÿ vehe
ttÿek / Mÿkoron kedeegh deakÿ twdoman
ban ertelmes volna : es ÿdeÿben ffel kez-
dót volna gÿoropodnÿ : az zent malaz-
thnak mÿatta ÿndwltateek meeg ew
ÿffÿw gÿengeseegeeben az wr istennek
zolgalattÿara . es ez vÿlaghÿaknak wta
lattÿara : zent penitencia tartassal zoron
gattÿa vala ennen magaat . hogÿ az er
zeekenseegót az okossaghnak alaÿa . es
az gÿarlo testet az leeleknek . enghedel
meere haÿthatnaa . Sokat vÿgÿaz vala .
es kewes almat veezen . vala .. Mÿkoron
eegÿebek Alom mÿat el nehezẃltenek
Ew akkoron mÿnt ollÿan nemes kÿral
ffÿwnak ÿllót tennÿ . zeweetnók vÿ
laghnaal . az zent Soltaar kenÿwet ele
ÿben vette . es azt olwasta . zolgalwan
az wr istent es mÿndden psalmusnak
wtanna . tóredelmes zÿwel es aÿoÿta
-tus leelekkel bÿne bochanattÿaat keertte
az wr istentẃl / Az ew attÿa kedeegh bo
dogssagus zent Isthwan kÿral azt gÿa
kortaa meg tekeentelÿ vala : de senkÿn
nek nem mongÿa vala . hanem chak
nagÿ eedes halakat aad vala raÿtta
az teremtó wr istennek . hogÿ az ew
magzattÿa ollÿan zentsseeges eeletben
eelne . Annak wtanna eegÿ ÿdóben

{616a}
Zent Isthwan kÿral meene zent Martonban
Az Iambor Apatwrakhoz . aÿoÿtatussaghnak
okaert mÿnd ew zerelmes ffÿawal zenth
ÿmróhel / Mÿkoron az Convent belÿ Atÿaak
megh hallottaak volna eleÿben ÿarwlan
ak tÿztóletes processiowal . hogÿ az felsseeg
-es zent kÿralt Idwezleneek mÿnt termeezet
zerent valo wrokat : Az zent kÿral kedeeg
twdwan az ew ffÿanak nagÿ zent eeletet
elótte bochataa az Idwezlettre / zÿz zenth
ÿmre kedeegh mÿert zent leelekkel tellÿes
kÿnek mÿnd meg ÿsmerween eerdemes vo
ltaat : mÿndent azonkeppen meg apolgata .
Nekÿk chak egÿzór . Nekÿt haromzor . Nekÿt
ewtzór Es eeggÿet veegre heetzer . annak
kedeeg vala frater Maurus newe / Mÿko
ron az zent Mise meg aldatot volna . az
zent kÿral tÿtkon kerdee megh az ew ffÿaat
mÿ okaert tette volna . Es meg ÿelentee az
ew attÿanak hogÿ mÿndenÿknek annee
eztendeÿ volna . hogÿ tÿztassagus eeletót fog
attanak volna . Az wtolso kedeeg frater
Maurus zeplótelen zÿz volna .. Azt halw
-an az zent kÿral meg akaraa keseertenÿ
az fratereket mÿnt ollÿan bólch ember
hogÿ ha az ew ffÿanak mondasa ÿgaz vol
na ; Mÿkoron veternÿenek wtanna az
fraterek tÿtkus ÿmachagra . el ozlottanak
volna : zent Isthwan kÿral mÿndenÿkhóz
el meene . es lathwan az fraterek meg
zeghee mÿndenÿk az zent Silenciomot
kÿralnak tÿztósseegót teween ; Veegre
frater Maurushoz meene . de ÿngÿen
ffel sem ÿndwla elótte / Es mÿkoron
nekÿ zolt volna az zent kÿral . Az Iam
bor frater . semÿt nekÿ nem zola / mert
az Isten kÿralnak zolgalattÿaat el nem
hagÿaa ez fóldÿ kÿralnak kedweerth .
Az zent regulaat sem tóree meg . az Silen
ciomot meg feÿteessel ; Mÿkoron hollal
Az Capitulomban gÿewltenek volna
Az zent kÿral meg akaraa keseertenÿ ala
zatossagaat . ees . sokakat ellene zolwan
kÿk az zent zerzethnek ellene volnanak
De frater Maurus semÿt ellene nem zo
la . de mÿndent nagÿ alazatussaggal el
halgat vala . istenÿ ÿo gondolatban fo
glalwan ew zÿweet lelkeet . Ottan m
eg ÿsmeree az zent kÿral . hogÿ ÿgaz vo
-lna az ew ffÿanak ÿelentese : Es frater
Maurust Azonnal . pechÿ pÿspekkee tewee
Masod dÿchóseeges ffel magaztasa zÿz
zent ÿmróhnek ew eeleteeben : Egÿ ÿdób
-en mÿkoron chak egÿ tÿtkus zolgaÿawal

{616b}
Aÿoÿtatus ÿmachagnak okaert meene
wesprimee zent Gergÿ martÿr Capolna
ÿaban es ÿmachagaban azt gondollÿa
vala . mÿnemew zolgalatot tehetne ew ee
leteeben . kÿ wr istennek kellemetes volna .
ÿme azonkezben nagÿ fenesseeg zalla reea
es <..>eellÿen istenÿ zoot halla mondwan .
testÿ es lelkÿ zÿzesseegót varok tewled .
ezt aggÿad ennekem . es ebben maragÿ m
-egh : Mÿkoron ez nemes kÿralÿ magzat
azt hallotta . volna . Nem bÿzeek ennen
magaban . twdwan az tÿzta eelethnek nehez .
voltaat . De ottan monda . En wram isten
kÿ mÿndeneket nÿlwan latz . tekeellÿed
meg az te zent akaratodat en bennem . es
testhnek vezedelmes ÿndwlatÿt kÿk az lee
leknek ellene vÿaskodnak te aldot zent
ÿrgalmassagodnak harmattÿawal occhad
megh . Es mÿkoron mÿnd lelkeeben testee
ben meg vÿgaztaltatot volna . meg par
-ancholaa zolgaÿanak hogÿ az dolgot mÿg
eelne senkÿnek ne mondanaa : Azonkóz
ben kÿben ewnekÿ ÿngen hÿre sem vala .
nemes zÿzet hozanak ewnekÿ hazas tar
sswl kÿralÿ nemból : kÿnek mÿkoron nÿl
wan ellene nem alhatna . az atÿaÿ pa
rancholatnak okaert . Wr istennel kózlee
dolgaat es mÿnd ennen magaat . mÿnd
hazas tarsaat zÿzesseegben meg tartaa .
Es senkÿ meg twdhataa . mÿg eele / ez ne
mes zent angÿalÿ eelethnek meltosaga .
Masodzor ffel magaztata wr isten ez ew
zentsseeges zolgaÿaat halalanak ÿdeÿn
kÿról wgÿ olwastatÿk hogÿ mÿkoron kÿ
mwlt volna ez vÿlagbol zent Ewsebius
pÿspek ÿaar vala processiot Cesareaban
azonkezben nagÿ eedes angÿalÿ eenekleest
halla az eeghen : monda az Esperesthnek .
hallaz ee vala mÿt . monda nem . mÿko
ron ÿmachagot tóttenek volna . az Esperest
ees kezdee hallanÿ . mÿkoron ffel tekeentót
volna az menÿorzagra zozatot halla mond-
wan . Bodog zent ÿmróhnek leelkeet vÿzÿk
ffeel az zent angÿalok kÿ magÿar orzag
belÿ zent Isthwan kÿralnak ffÿa . es ezen
horaban mwlt kÿ ez vÿlagbol . es nagÿ
halaat adanak raÿtta dÿcheerween wr .
istent es az zent Confessort .
Harmadzor ffel magaztataa wr isten ez
ew zent Confessoraat halalanak wtanna .
mÿkoron az erek dÿchóseegben ÿmez harom
rendbelÿ nagÿ eerdemes Coronawal meg

{617a}
Coronazaa . elezer Artatlansaghnak zegh
hetetlen dÿchóseeges . kÿt nem mÿnden
zentnek adnak . kÿról wgÿ mond zent
Agoston doctor . xxj de civitate dei . hoǵ
felette kewes ember eerdemhetÿ . mÿnd
ew ÿffÿwsagatwl foghwa . semÿ halal
os bÿnt nem tennÿ / mÿkeppen ez zent
ÿmre Masod dÿchóseeges Coronaÿa
mondatÿk az nagÿ zeplótelen zÿzessee
ghnek eekesseege . kÿnek kÿwalt keppen
valo dÿchóseeges Coronaÿa vagÿon / Har
mad dÿchóseeges Coronaÿa mondatÿk le
nnÿ choda teetelnek meltosaga / hogÿ
meegh akar meel nagÿ bÿnesekeert ees
hatalma vagÿon esedóznÿ . kÿról eellÿen
pelda olwastatÿk . Vala egÿ nagÿ bÿnes
ember kÿnek Corlath vala newe kÿ
nek mÿkoron wr isten malazttÿaat a
tta volna tóredelmesseegre . meene roma
ban Wr papahoz . kÿnek hÿldebrandus
vala newe kÿnek mÿkoron meg gÿon
tta volna bÿneÿt eellÿen penitenciat
hagÿa ewnekÿ . hogÿ megh vasaztathnaa1
ew<...> magaat . es eegÿ lewelben bel ÿ
rwan ew bÿneÿt . wr papaÿ peeche
tÿwel meg peechetólween . Es mÿnd
den bwlchws helÿeket zentóknek tem
eteesÿt el <ha> ÿarnaa . es vala hol
wr istennek ÿrgalmassaga2 zerent az va
saak ew rola el zakadoznanak . az lew
elból az bÿnók el vakartathnanak
es az papaÿ peechetók az lewelról le
hwllananak ott twdnaa meg bocha
ttathnÿ az ew nagÿ bÿneÿt . Mÿkoron
az zegheen ember : mÿnd ez vÿlagon
<zeren> zertte3 nagÿ sok helÿóket el ÿarth
De sem Ierwsalemben . sem eegÿeb zen
tóknek Coporssoÿanaal . ÿrgalmat nem
leelth Veegre halwan magÿar orzag
ban zent Isthwan kÿralnak choda tee
telÿt mwkalkodeek nagÿ faratsaggal
feÿeer varraa . es mÿkozneek zent isthw
an kÿral Coporssoÿanaal es zwnnÿada
eppeseegeeben . nekÿ ÿeleneek az zent kÿral
mondwan . Ne bÿzÿaal az en erdemenbe
mert nem vagÿok eeleeg eretted esedóz
-nóm De meeń el az enffÿamnak zenth
ÿmrehnek Coporssoÿahoz ewtet keerÿed . mert
ew zÿz eeletben mwlt kÿwe ez vÿlagbol
es istennek zÿne elót wdwarl azokkal k
ÿk zÿz eeletót vÿseltenek / Mÿkoron azert
ffeel ebredót volna . ottan oda . meene

{617b}
Es nagÿ zÿwebelÿ tóredelmesseeggel es ala
zatossaggal . sÿrwan ohaÿthwan kezde kenÿ-
erghenÿ . ÿme chodalatus dolog Azonnal
nagÿ zórgheessel chattagassal . mÿnd ÿzenk
eed az vasak el zakadozanak rola . Azth
halwan kedeeg az sok neepek . mÿnd egÿh
azÿ neepek . mÿnd paraztok4 oda fwtama
nak chodaara .. mÿ dologh volna . Az zegh
een ember kedeeg mÿnd volta keppen kÿ
ÿelentee ew elóttók . meg mwtathwan .
az papa leweleet ees kÿben bÿneÿ vala
nak megh ÿrwan . De chak egÿ bewtẃt
sem talalanak meg benne . Ottan . mÿnd
kÿk ott valanak nagÿ dÿcheeretót es hal
aat adanak raÿtta wr istennek es zÿz zēt
ÿmre Confessornak . mÿ ees mÿnd ezek
nek wtanna . tellÿes bÿzodalommal fo-
lÿamwan zÿz zent ÿmrehnek nagÿ erde
mes voltahoz keerÿek ÿmaggÿon mÿ bÿ
neÿnkeert . nÿerÿen malaztot . bekeseegót
mÿ eeletewnkben es halalwnknak w
tanna az erek eelethnek zent orzagaat . Am̄ .

{618a}

[[]]

{618b}

[[]]

{619a}

[[]]

{619b}

[[]]

{620a}

[[]]

{620b}

[[]]

{621a}
O zerelmes atÿamffÿaÿ mÿth zolhat
wnk rola . ÿme lattÿok hogÿ az terem
tew wr istennek zent parancholatt
ÿa / ÿgheeÿe mondasa ellenzeest zen
wed azoktwl kÿk nem tarttÿaak . Az
zent ewangeliom es eegÿeb zent ÿ
raas haborwsagot zenwed azoktwl
kÿk hamÿssan ertÿk es magÿarazÿ
aak . Anÿazent egÿhazban valo h
eet ffee zentsseeg haborwsagot zen
wed azoktwl kÿk gonozwl eelnek vele a
wagÿ ÿngen sem gondolnak vele
Az nagÿ tÿztólendó es eeló oltarÿ
zentsseeg . karomlast zenwed azoktwl
kÿk megh tÿztólÿk es meltan nem
veezÿk hozÿaÿok O mÿt zollÿwnk
az zent hÿttról remenseegról ÿgassagról
es zent zeretettról : kÿknek sem ere
ÿe sem hatalma . sem zeepseeghe
sem eekósseege es semÿ tÿztóletÿ nÿ
nchen ez vÿlagon embereknek ffÿaÿ
kozót . O ffeelsseeges teremtew wr isten
haat honnan Idwózwlhetnek az zegh
een bÿnesek . Bÿzonnÿal hÿzóm ar
rol mongÿa vala bodogssagus zent
paal apostol ÿrwan []
ÿrth leweleenek [] rezeeben .
Atÿamffÿaÿ . valchatok megh az ÿ
dót mert az napok gonozok . ercche
kÿnek ertenÿ keel . ÿme hÿzóm er
tÿ tÿ atÿaffÿwsagtok : mÿ okaert ad
aa . es magÿarazaa kÿ a'' mÿ eedes
wrwnk Iesus az leelkÿ wrwossa
gokat ez maÿ zent ewangeliomban
hogÿ anneewal ÿnkab raÿtta ragad
nanak . ez vÿlaghÿ neepek es volna
mÿ mÿat Idwózwlnÿók : volna mÿ
hóz bÿznÿok : ennÿ ez vÿlaghÿ veze
delemnek haba kózót : Annak okaert
folÿamÿwnk Az meennÿeÿ dÿchósee
ges zentóknek seghódelmókhóz : Az
eedes Azzonÿwnk zÿz Anÿa maria
nak hatalmas erdemeehóz : hogÿ az
ew zent hÿw̋seegóknek meltosaga
eert teegÿed kegÿelmet mÿ velew
nk zegheen bÿnesekkel . es tarchon
megh ew zent malazttÿaban . Atÿa
ffÿw zent leelek . zent haromsaagh
erekkewl erekkee Amen :-

{621b}
Zÿz zent Marthon
pÿspeknek Innepeeró̗l
Ez maÿ zent Innepnek . epistolaÿaat es
zent ewangeliomaat ha kÿ lathnÿ akar
ÿa megh talallÿa . zent Mÿklos pÿspeknek
ÿnnepeen : kÿkkel nem kel eet helt fóglalnÿ
Wr istennek azert tÿztóssegheere es bodog
ssagus zent Marton pÿspeknek meltosag
ara . mÿ Idwesseeges tanwsagwnk mellee
harom reze lezen bezeedewnknek . Elssew
rezeeben leezen tanwsagwnk . mÿne-
mew nagÿ aldomassal aldaa megh wr
isten dÿchóseeges zent <.>Marton pÿspekót
mÿnd eeleteeben . mÿnd halala koran
es halalanak wtanna az erek dÿchóseegben /
wgÿ hogÿ meltan erthesseek ew rola az
bólchnek mondasa . ecclesiastes xliiij Benedi
ctionem dedit illi dominus et testamentum suum
confirmauit super caput eius et cetera . Aldomast
ada ewnekÿ wr isten . es az ew meenn
ÿeÿ ÿgÿeeretÿk meg eressóÿtee az ew feÿeen
O wr Iesusban zerelmes atÿamffÿaÿ ha
zereewel megh gondollÿok Semÿ nagÿob
hazna es zÿkseeghe nÿnchen embernek ez
halando vÿlagon lakoznÿ : hanem chak
wr istennek meg aldasaat edemlenÿ
mert ha eett eeleteeben nem erdemle
ndy . soha halalanak wtanna meg nem
leelÿ : ennek nÿlwabban valo ertelmeere
eellÿen kerdest tamazthnak zent doctorok .
Mÿnemew aldomaas az . kÿwel wr isten
ember megh aald . Reea felelween . rÿwÿd
eden . Nem eegÿeb hanem mÿkoron wr isten
mÿndden eerdemneel kÿl . twlaÿdon chak az
ew ÿowoltabol megh aÿandekoz embert . aw
agÿ testÿ ÿowal awagÿ lelkÿ ÿowal .: mÿnt
olwastatÿk reeghen zent Iob p̄riarcharol : kÿ
ról wgÿ felele az Sathan wr istennek . Nem
heÿaban tÿztólÿ es feelÿ Iob istent . mert kew
rewl veetted ewtet mÿndden ÿawaÿddal es
megh aldottad ewtet nagÿ sok ÿowal .: wgÿ
mond rola magÿarazo ÿraas . maskeppen al
gÿa ember wr istent . es maskeppen algÿa
wr isten az embert . Ember algÿa wr istent
mÿkoron tÿzta zolgalattal . es melto dÿcheere
ttel dÿcheerÿ es magÿaztattÿa istennek zent .
neweet . zent ÿrgalmass<..> voltaat : Wr isten<.>

{622a}
Kedeegh . megh aald embert mÿkoron az
ew zent malazttÿawal megh aÿandekozÿa
ewtet . kÿból eellÿen tanwsagot vehetew
-nk hogÿ neemel teremtót vannak wr
istennek tellÿes aldomasaban . mÿnt az
meennÿeÿ zentót : kÿk eett ez vÿlagon
az wr isten atta ÿowal malazttal es aÿan
dekkal . wr istennek aldomasaat erdemle
tteek es annak wtanna az erek dÿchósee
ghnek . veeghetetlen bodog ewrómeet / Vÿz
-on ellen nekÿk vannak wr istennek tekee
lletes atokÿaban . mÿnt az pokolbelÿek
Math . xxv . Nekÿk vannak . mÿnd kettóben
reezesek . mÿnt ez vÿlagon lakozo zeegh
en adamffÿaÿ . ÿok es gonozok . malaztban
es bÿnben eelók<.> kÿról bólch zolwan
p̄ver x . vgÿ mond . wr istennek aldoma
sa az ÿgaz embernek feÿeen vagÿon : Az
bÿnesnek kedeeg zaÿaat el fódóztte az gono-
-ssaagh : kÿról peldaat olwaswnk Gen . j .
Adam ewa elssew zÿleÿnkket <kÿben>
kÿktw̋l mÿnd ÿok . mÿnd gonozok zÿlete
ndók valanak : elózór az teremteesnek
wtanna mÿg artatlansagban valanak
meg aldaa wr isten . De mÿnekwtan-
na veetkózeenek meg atkozaa mondwan
Atkozot leegÿen az feld . te mwkaad wtan .
Gen . iij . Ez eellÿen aldomasban az az . testÿ
es ez vÿlaghÿ es lelkÿ ÿonak zent malaz-
thnak . es istennek nemes Aÿandekoknak
aldomasawal . meg aldotta vala wr isten
dÿchóseeges zent marton pÿspekót mÿnt m
egh hallÿok eeleteeben .
Masod kerdees mÿnemew zent aldom
ast keel mÿnekewnk keernewnk az wr ist
entewl <.> zÿkseegkeppen : Reea felel zent
Bernald doctor . libro originalium / es wg̋
mond . Harom rend belÿ istenÿ aldom
asnaal kÿl vagÿwnk zÿkseegósók / Elól
veett . segheellew . es megh tekeellew al
-domas . Az elsew ÿegzÿ istennek zent ÿr
galmassagaat : mert mÿ bÿnból . ÿora
ffel nem tamadhatnank ha wr isten
ew zent <yrgal> eelól veett ÿrgalmassa
-wal megh nem latogatna . Az masodÿk
ÿegzÿ wr istennek megh segheellew ma-
lazttÿaat : kÿ ÿora vonzon koronkeed . es ah
-ol el fogÿatkoznank mÿ gÿarlosagwnk
nak mÿatta ffeel emelghet . Az harma
dÿk ÿegzÿ az erek dÿchóseeghnek el veege
zót bodogssagaat . Vala kÿ zerelmes atÿam

{622b}
ffÿaÿ ez harom istenÿ Aÿandeknaal kÿl es
lelkÿ testÿ aÿandeeknaal kÿl : eelend es el
hagÿatandÿk . annak ketsseeghneel kÿl az
erek vezedelmes atokban leezen reeze
es megh maradasa . kÿtewl mÿndden
kerezttÿen embert otalmazÿon wr isten
Ez harom rend belÿ zent aldomassal bew
seeggel meg aldatot vala . dÿchóseeges
zent marton pÿspek Annak okaert haz
nalatus es dÿcheeretes leen az ew eele
-te mÿnd ÿffÿwsagatwl foghwa halalÿg
Harmad kerdees mÿn ÿsmerhetÿ meg .
ember . ha wr istennek aldomasaban .
vagÿon awagÿ nÿnchen . kÿnek feleletÿk
kÿ vehettÿók zent paal Apostolnak mon
dasabol ÿrwan Effesom belÿeknekÿ ÿrth
leweleenek elssew rezeeben . mondwan .
Aldot leegÿen wr isten . es a'' mÿ wrwnk
Iesususnak Cristusnak zent attÿa . kÿ meg
aldot mÿnket mÿndden lelkÿ aldomassal me-
nnÿekben . wr Cristusban . hogÿ zentók
es zeplótelenek lennek ew zÿneenek elette
zent zeretetben : kÿból azt erthettÿek hog̋
vala kÿt wr isten meg aald . mÿnd lee
lekben testben meg algÿa es meg zentólÿ
hogÿ mÿnd istent . mÿnd fele barattÿaat
zerethesse . kÿnek fondamentoma mennÿ
ekben vagÿon / Bÿzon ÿegÿ azert ember
ben . hogÿ wr isten meg aldotta . mÿko
ron mÿndden halalus bÿnneel kÿl eel
es semÿ nÿnchen emberben kÿ az teremtó
wr istennek akarattÿa ellen volna .
Masod ÿegÿ ha tÿzta es zeplótelen eelet
ben eel az ew allapattÿa zerent / twdnÿa
ÿllÿk ha zÿz . ha hazas . ha ózvegÿ : semÿ
ben atal nem hagwan wr istennek zent
parancholattÿaat . es az ÿgaz tórweent .
Harmad ÿegÿ . ha wr istent aÿoÿtatus
es bwzgosagus zeretettel zeretÿ . es attÿa
ffÿaat wr istennek meg parancholt m
ondasa . zerent : Ÿme azert zerelmes atÿ
amffÿaÿ lattÿatok hallÿatok mÿnden
istenÿ ÿonak es lelkÿ aÿandeknak m
eltossagus voltaat : veegÿetók ezetekben
ez nemes tanwsagokat . es eellÿetek
azonkeppen hogÿ eerdemlÿeetek wr
istennek zent aldomasaat : ÿgÿen eele
bodogssagus zÿz zent marton pÿspek ees /
es meg aldateek wr istentw̋l mÿnd
felden . mÿnd meennÿen . kÿnek zent
erdeme leegÿen mÿ bÿneÿnknek ÿrgalma

{623a}
Masod tanwsagwnk leezen ez maÿ zent
Innepnek meltosagus tÿztóssegheere . mÿkeppen
Az kegÿelmes . wr isten ffel magaztataa . es
aÿandekozaa zÿz zent Marthon pÿspekót mÿ
nden rend belÿ zentóknek malaztus aldo
masawal . Elezer zent angÿalÿ aldomass
al es malaztal .. mert mÿkeppen az zent
angÿalok zeplótelenek mÿndden bÿnn
el kÿl wr istent mÿndden hÿwseeggel
zolgallÿaak es dÿcheerÿk . es mÿndenben
enghedelmesek . Azonkeppen zÿz zenth
Marthon pÿspek . zent Bernald doctorn
ak mondasa zerent hÿhettÿek hogÿ soha
halalus keppen nem vetkózót . zenetlen
wr istennek dÿcheeretÿben volt foglala
tus . enghedelmes . gÿors . hÿw̋seeges .
Masodzor az zent patriarkaknak aldom
asokban ees reezes volt . twdnÿa ÿllÿk
mert azon zent ÿrgalmassaghnak kegÿe
-lmesseeghnek wtan ÿart es eelt . mÿnt
az reeghÿ zent Atÿaak . es nagÿ sokakat
vonth es tanoÿtot az ÿdwesseeghnek w
tara : es istennek ismeretÿre zolgalattÿ
-ara .. Harmadzor zent proffetaknak
malazttÿa ees volt ew benne . ÿewen
dew latasoknak . es ÿstenÿ tÿtkoknak ÿs
meretyben es megh ÿelenteseeben
Neegÿedzór hasonlatus volt az zent Apo
stolokhoz ees : pÿspekÿ meltosaghnak paz
torsagaban . kÿról wgÿ mond Anacletꝰ
papa . hogÿ wr isten zerzette es vetótte
az pÿspekóket . az zent Apostolok helÿót
kerezttÿen anÿa zent egÿhazban / Bodo
gssagus zent martonnak kedeeg azonkeppen hatalm
at enghedót vala wr isten . mÿnd egh-
-en vÿzón es fóldón / es mÿndden ter
emtót allatok wgÿan enghed<.>nek
vala az ew parancholattÿara . mÿnt reegh
-en az zent apostoloknak . Ewtódzór .
hasonlatus volt az zent martÿrokhoz ees
mert ÿollehet testzerent halalt nem
zenwedót De lelke zerent martÿr volt
keth keeppen elezer kewansaga zerent / m
asodzor tÿredelmeseege zerent . mert raÿtta
lett bozzwsagokat nagÿ alazatossaggal .
el zenwedót . Annak okaert eeneklÿ ew
rola anÿazent egÿhaz az zolosmaban . O
zentsseeges leelek kÿ ÿollehet fegÿwer
mÿat nem zenwedót . de maga mar-
tÿromsaghnak Coronaÿaat el nem hatta .
Hatodzor zent Confessorokhoz ÿgÿenló va
la . de ÿnkab zent bernald doctornak m
ondasa zerent mÿndden Confessoroknak
gÿenge es tÿkóre . mert nagÿob nalanal
nem lelettetÿk Anÿa zent egÿhazban
Hetedzór zent zÿzekhóz hasonlatus vala . De

{623b}
Wgÿan ÿeles es dragalatus zeep vÿragh
zaal keppen tÿztóltetÿk az meennÿeÿ felsseeges
kÿralnak zent wdwaraban . Nÿolczadzor
hasonlatus vala zent wdvarlo vÿtezókzór
ÿgassagus eeletnek meg tartasaban . az az hog̋
senkÿeet sem erówel . sem hamÿssan el nem
vette De ÿnkab az ew twlaÿdonaat ees ere
mest oztogatta az zegheenÿeknek . annak ok
aert meltan eerdemle meg aldathnÿ az wr
istentewl / kÿlenczedzór hasonlatus leen az
ÿo es ÿgaz zerzetósókhóz : De ÿnkab mÿndden
zerzeteseknek bÿzon peldaÿok es mesterek
mert tekeelletesseeggel meg tartaa . az zent
Apostolÿ zerzethnek harom reendbelÿ tekee
lletes fogadasaat . twdnÿa ÿllÿk . zegeen
seegót . enghedelmesseegót es tÿztasagot
Tÿzedzór hasonlatus leen mÿnden rendbelÿ
zentókhóz . kÿk mÿnd ÿo eelethnek hala
lÿg valo meg maradasaban . Idwezw̋lnek
De dÿchóseeges zÿz zent Marthon pÿspek . ÿol
Iamborwl es zeplótelen eele mÿnd ha
lalÿg . kÿwel nem chak ennen erdemeere
haznalatus leen De meegh wtanna valo :
mÿnd feÿedelmeknek / mÿnd zeghennek
bodogoknak ÿo pelda . tekeelletes regula
es ÿgaz Idwósseeghnek vezerlóÿe : Annak
okaert erdemle mÿnden zentóknek aldo
masawal meg aldathnÿ . ÿme azert zerel
-mes atÿamffÿaÿ ha akarÿatok bodog
ssagus zÿz zent marton pÿspekót kóweth-
nÿ valazÿatok regulassagot az ew zent
eeletenek rendÿból hogÿ tÿ ees erdeml
ÿetók azonkeppen wr istentw̋l meg ald
athnÿ . mÿnd ez vÿlagon mÿnd az masÿkon
Imaran lassok meg az ew zent eeleteet
Legenda eiusdem festi
Az ÿdóben mÿkóron wr ffÿw zÿletethnek
wtanna ÿrnanak harom zaaz hethwen
eztendó taÿÿan Dÿcho̗seeges zent Marton
pÿspeknek tamadasa es zÿleteese ÿsmerte
tÿk lennÿ . magÿar orzagbol . Sabarianak
varasabol : kÿnek zÿleÿ mÿkoron nemessek
volnanak . Romaÿ chazaroktwl tarthnak va
la .. Bÿrÿaak vala kedeeg az ÿdóben Constan
-cius es Iulianus chazarok ÿdó zerent / Vÿ
vee be azert marton meeg kÿsded vol-
taban az ew attÿa . olaz orzagban es la-
kozanak papÿa newó varasban . es vÿtez
-kódnek vala

{624a}
Romaÿ chazarok alat . Iollehet Zent marton
nem akarattÿa zerent / mert ÿollehet az
ew zÿleÿ pogansaag alat volnanak Ew
kedeeg meeg tÿz eztendós koraban : ew zÿ
leÿnek akarattok ellen az zent egÿhazh
oz fwtwan . meg hÿw̋lette vala magaat
es olÿ ÿghen meg zallotta az ew zÿweet
wr istennek malazttÿa es zerelme . hogÿ
ha genghe ÿdeÿe meg nem vonta volna
ez vÿlaghÿakat meg wtalwan keez lett
volna pwztaban fwtnÿa / De mÿkoron
az ew attÿa el veehedót vÿtez volna .
ÿraak ffel marton vÿtezt az tablaban
tÿzen ewt eztendós koraban . kÿnek elle
ne nem tehete . meene be azert az chazar
-nak wdwaraban chak eegÿ zolgaÿaw
-al . kÿ ewnekÿ zolgalna . kÿnek vÿzon el
len ew ees wr valwan azonkeppen zol-
gal vala . Egÿ ÿdóben mÿkoron Ambi
ensis varas kapwÿan kÿ menne lowa
hataan az teeb vÿtezók kózót . eegÿ rozzas
zegheen embert elól talala : kÿnek sen
kÿ alamÿsnaat : keerween <senkÿ> nem aad
vala . zent Marton Cristusnak zerelmes
vÿtez zolgaÿa meg kenÿerw̋le raÿtta
es mÿkoron eegÿeb ÿozaga nem volna
mert ÿmaran mÿnd Cristus zeegenÿnek
<az> oztogatta vala . teeb az eegÿ palasttÿa
naal nem vala . Annak ees eeggÿk ze-
leet az zegheennek adaa . az mas rezeet
magara takaroÿttaa / kÿt az teeb vÿtezók
lathwan bolondsagnak veelÿk vala .
ÿme kedeeg azon eeÿel almaban Cristus
Iesus wran lataa az ffel palastot dÿche
kódween benne az zent angÿalok elót
mondwan . hogÿ az meg hÿwlót mar-
ton vÿtez atta volna azt ewnekÿ : Zent
marton ÿollehet meg ÿsmeree hogÿ ke
llemetes volt volna wr istennek az ew
alamÿsnaÿa / ottan tÿzen nÿolcz ezten
dós koraban . meg kereztólkódeek . Annak
wtanna keth eztendó bel telween . tórten
eek Iulianus chazarnak hada . Gallia
ban . es mÿkoron Soldot oztatot vol
na az vÿtezóknek : zent marton nem
akaraa ffel vennÿ . mondwan hogÿ
ew towabba ez vÿlaghÿ wrnak nem
vÿtezkódneek . de az wr ÿstennek kÿ me
nnÿet fóldet termtótte . De az chazaar
veelÿ vala hogÿ feelteeben nem akar
na vÿtezkódnÿ . Nem istennek zolgalattÿa-
-eerth

{624b}
Azt halwan Zent Marton ffel fogadaa
hogÿ masod napon mÿndden fegÿwer
-neel kÿl . az ellenseeghnek kózÿben mee
gÿen . Annak okaert órÿzet alaa ve
ttetee Iulianus ewtet . De ÿme masod
napon hÿhettÿek hogÿ az ew zent eer
demeenek mÿatta az ellenseeg meg en
ghedween chazaar hatalma alaa adaa
ewnnen magaat . meg hodolwan .
Dÿchóseeges zent marton . azert el hagÿaa .
az hadakozaas . es meene zent hÿlarioshoz
pictania Belÿ pÿspekhez . es ott akolittaa
teweek . Azonkózben istenÿ ÿelenetból
mene haza zÿleÿt meg latogathnÿ kÿk
meeg poganok valanak . azon wton sok
nÿomorwsagot zenwede . az gonoz tolwa
ÿok mÿat : Es mÿkoron haza ÿwtot
volna . Annÿaat ez zent hyttre tereÿtee
Attÿa kedeeg azon gonoz agsagban meg
marada . Vala kedeegh az ÿdóben nagÿ
Erethnekseeg kerezttÿen hÿt ellen . kÿk
ellen <elle> zent Marton eressen vÿas
kodwan meg fogaak es eróssen vezzó
wel meg Castigalwan kÿ ÿzeek az va-
rasbol . es ÿewe mediolanomba / onnan
ees kÿwe ÿzeek . meene chak masod ma
gawal . Gallinaria newó varasban .
Onnan esmeg pictaniom varasba mee
ne zent Iliarius pÿspekhez . es Calastro
mot zerze maganak es ott kezde lakoznÿ
Egÿ napon mÿkoron kÿwe nÿomotot vol
na . leele egÿ hallottat kÿ zent kereztt
seeghnel kÿl mwlt vala kÿwe . kÿn
anneera el keseródek hogÿ nem tÿrhetee
hanem cellaÿaban vÿwee az testót es
zent ÿmachagawal ffel tamaztaa : Ma
sodot esmeg olwaswnk kÿ ennen magaat
ffel akaztotta vala . azt ees ffel tamaztaa
Vala kedeegh nagÿ ÿo hÿre newe mÿn
den neepek kózót Azonkezbe hallaak
meg Az turonica varasbelÿek az ew
zentsseeges eeleteet : mÿert pÿspókót nem
volna . eegÿetembe valaztaak zent mar
tonth pÿspekkee . ÿollehet mÿnden akara-
ttÿanal kÿl / De mÿkoron nehez volna ÿo
zokasanak az tÿzt tartaas . kÿw̋l az var-
asnak keth meel fóldón <Casto> Calastro-
mot rakattata . es ott keth negÿwened
magawal . zent zerzet zerent lakozÿk
vala wr istent eeÿel nappal zolgalwan .

{625a}
Nemÿkoron zent Marton lata eegÿ
oltaar alat eegÿ koporsoot kÿt mar
tÿr newón tÿztólnek vala az nee
-pek kÿnek zent marton meg kerdóz
ween neweet kÿ volt volna es
semÿkeppen bÿzonsagara nem me
hetót volna : Baal felee tekeenth
ween lata egÿ fekete arnÿeekoth
alwan / es mondwan vagÿok eg̋
gonoz tolwaÿnak lelke kÿt gonoss
agaert meg óltenek es ez koporsso
ban el temettenek : kÿ erekkee el
karhoztam . Azt halwan zent mar
ton pÿspek ottan el tóretee az oltart
Harmadÿk hallottak tamazta ffel
ezenkeppen . Mÿkoron eegÿ ewzweǵ
azzonnak eegÿetlen eegÿe kÿ mwlt
volna . es kÿ vÿtteek volna az me
zóre hogÿ el temesseek . nagÿ sok p
ogan neepek kewrw̋le leween es sÿ
rathwan . zent marton pÿspek ÿstenn
ek akarattÿabol oda ÿwthwan . ÿ
mada erette es ffel tamaztaa . azt
lathwan nagÿ sok poganok fordw
lanak ez zent hÿttre / O zerelmes a
tÿamffÿaÿ ha mÿndden choda teete
leet meg ÿrnook ez bodog zent em
bernek . mÿnd az eghez nap sem vol
na eeleegh . meenee poklosokat . koro
kat betegóket gÿogÿwtot / menee er
dengeseket vÿgaztot / es menee zam
talan pogan neepeket fordoÿtot / me
nee zent egÿhazat Calastromokat raka
ttatot . mÿnt eppeÿtótte anÿazent egÿhaz
at Idwesseeges tanwsagawal .. mÿnt o
talmaztta ez zent hÿtót .. isten atta malaz
ttÿawal / mÿnt zaporoÿtotta istennek zēt
orzagaat zentóknek sokassagawal . kÿ
mehet mÿndennek vegeere chak az wr
isten / Annak felette wgÿ olwastatÿk
ew rola . hogÿ mÿndden teremtót alla
tok enghettenek ez zent embernek pa
-rancholattÿara / Mÿnemew nagÿ keg
ÿes es ÿrgalmas lótt leegÿen az egÿ
dolgabol meg ÿsmertetÿk / mÿkoron
egÿ ÿeles ÿnnep . napon . mÿseet akar
na zolgalnÿ / eegÿ zegeent elól tala
la es ottan nekÿ adaa rwhaÿaat ch
ak egÿ palaztban meene mÿse monda
nÿ / Es mÿkoron az egÿhazÿ neepek elót
nem mereezleneek le vetkóznÿ . mÿert

{625b}
Az palasthnaal teeb rwhaÿa nem volna
az Esperest egÿ kÿs kwrtha rwhaat hoza
nekÿ . <..> kÿnek hozÿasaga chak terdÿk
vala wÿa kónÿókÿgh . Es azon keppen ffel
ótózween . ffel alla Mise mondanÿ . ÿme
mÿndeneknek latasara zent lelek wr
isten tÿz keppen feeÿre zalla . es belee e
nÿezeek // mÿkoron kedeeg mezeÿtelen
karÿaÿt ffel emelte volna wr istenhóz
ÿme az zent angÿalok aranÿas genges
ótózettel bel fódózeek ew karÿaÿt kÿk
ból nÿlwan megh ÿsmertetÿk az ew n
-agÿ zentsseeges volta / Olÿ nagÿ malaz
ttÿa ees vala ez dÿchóseeges zent Conf
essornak hogÿ wgÿan zem latomast ees
meg lattÿa vala pokolbelÿ erdeghnek
ÿarasaat es mÿwelkódetÿk / es mÿkoron
egÿzór egÿ koronas kÿral zemelÿeeben
nekÿ ÿelent volna monda . Marton
zeretew zolgaam ÿsmerz ee en vagÿok
az Cristus : zent Marton reea tekeenth
ween . monda . ha az en aldot meg v
altomat azon zemeelben nem latandom
kÿben zenwedween meg valtotta . ez vÿ
lagot nem hÿzóm : Azt halwan az
erdegh ffel chattana es gonoz bÿzzel bel
tóltee az zent Iambornak cellaÿaat /
Zent halalaat ees meeg annak elótte m
egh mondaa az ew zerelmes tanoÿthwa
nÿnak . es nagÿ sÿrassra ÿndoÿtaa ewket
Ew ees azt lathwan el fakada sÿrwa
es ÿmachagot teween wr istenhez mon
da . Ha meeg ees towab az te neepednek
zÿkseeges vagÿok . nem zanom a' mwkaat .
leegÿen az te zent akaratod / Mÿkoron ke
deegh beteghseegben esween meg kezdót
volna fogÿatkoznÿ : chak Ciliciom rwha
ban es az hamwban fekzÿk vala zÿ
weet lelkeet zemeÿt es kezeÿt ffel emel
ween wr istenhez mennÿeknek orzagara .
es azonkeppen zent ÿmachagra varÿa va-
la leelkeenek kÿ mwlasaat / De ÿme az
fórtelmes leelek ott eleÿben alla ha mÿt
ew benne nekÿ valoot leelhetne kÿben
vadolhatnaa .. Monda nekÿ az zent Iam
bor . oh veer zopo bestÿa mÿt kerez eett
nem talalz enbennem semÿ halarra valot
Abrahamnak kebele fogad be enghemet .
es nekÿ parancholwan el yzee onnan
vala kedeeg keth negwen eegÿ eztendós
ember az ÿdóben / Es pÿspekseegenek hw
zon hatod eztendeÿ telween mwleek kÿ

{626a}
Ez vÿlagbol . mÿkoron ÿrnanak wr ffÿw zÿ
letethnek wtanna . Neegÿ zaaz nÿolczwan
hath eztendóben : kÿnek halalanak wtanna
ees olÿ chodawal ÿelentee meg wr isten
az ew nagÿ eerdemes voltaat . hogÿ oly ÿgh
en feenlÿk vala ew zent orczaÿa mÿnt ha
ÿmaran meg dÿchóÿlt volna : es az zent
meennÿeÿ angÿaloknak eedes eeneklesÿ
hallatanak kÿknek zentsseeges tarssassagok
kózót vÿteteek ffeel . az zent Apostoloknak bo
dogsagus karokban . Nagÿ sokaknak ees
ÿelenteteek meg az ew bodog kÿ mwlasa
kÿk kózót ÿllÿk hallani . mÿkoron zent Am
borus doctor . Mediolanomba azon horaban
mÿseet zolgalna : Az prosanak alatta ÿlw
een pÿspókÿ zekÿben el zwnnÿada es
mÿkoron sokaÿg vartaak volna .. Az ep
istola mondo ffel serkentee hogÿ aldom
ast vethne . Monda ottan . hogÿ . turo
nica . Marton pÿspek azon horaban mwlt
volna kÿwe es az zent Iambornak teme
teesen volt volna . es az wtolso oraciot
felben hatta volna mÿeert hogÿ ffel
Serkentótteek volna ; ÿollehet zerelmes
attÿamffÿaÿ sok choda es Idwesseeges
dolgokat teet mÿnd eelteeben . mÿnd kÿ
mwlasanak ÿdeÿn es wtanna ez dÿchó
seeges zÿz zent Marthon pÿspek es Con
fessor kÿeert meltan dÿcheertetÿk mÿnd
feldón mennÿen . kÿnek mÿ ees aÿanlʼok
a'' mÿ zegheen leelkewnket testewnket
eeletewnket es halalwnkat . hogÿ az
ew nagÿ zentsseges erdemeenek mÿa
tta . otalmazzon mÿndden nÿomorwsa
gwnkban . es nÿerÿe az erek dÿchósee
ghnek orzagaat Amen
Zÿz zent Berecz pÿsp
eknek Innepeeró̗l .
Ez maÿ napon wr istennek zent mala
zttÿa mÿat kerezttÿen anÿa zent egÿh
aaz . ÿllÿ es tÿztólÿ . dÿchóseeges zent Be
recz Confessornak Innepeet . kÿ ew kÿs
ded germekÿ ÿffÿwsagatwl foghwa
zolgalta vala . bodogssagus zent Mar
ton pÿspeket . kÿnek zent erdeme es
ÿmachaga mÿat meg tartateek mÿnd
den lelkÿ testÿ vezedelemtw̋l . mert az
ew zent wra ha mÿkoron vala mÿ
ez vÿlaghÿ heewsagus dolgot latot
volna hozÿaa ottan nem hatta el raga
-ttathnÿ

{626b}
De meg feddótte rola ewtet ÿollehet
zent Berecz ÿffÿwsaganak ellene volt
kÿben tanwsaag adatÿk . hogÿ felette
ÿo embernek mÿkoron isten feeló ÿam
bornak aggÿa ffÿaat tanoÿtanÿ hogÿ
ÿo zokaas wtan Iambor leegÿen benne
zÿz zent Berecznek peldaÿa zerent
Tórteneek azert egÿ Idóben / hogÿ zenth
marton pÿspekót eegÿ zegen koor beteg
keresnee . vala mÿ wrwossagot keerwen .
Berecz ÿnte nekÿ mondwan ha az eze
vezót balgatagot keresód ahol vagÿon
Az zegeen beteg azert hozÿaa meene es
a'mÿt keer vala meg nÿeree . Annak
wtanna hozÿaa hÿwaa zent bereczót
es meg dorgalwan ewtet monda
Berecz haat eze vezót balgatagnak
lattatom ee en te nalad .. Berecz ottan
meg feelelmeek es zegÿenletÿben
meg tagadaa hogÿ nem mondotta
volna . Monda zent Marton pÿspek
Nem de az en fÿleÿm az te <..> zadra
halgatnak vala . mÿkoron azt bezeelled
vala : twggÿad berecz ÿo ffÿam . ÿme
meg nÿerttem en azt wr istentewl
hogÿ en wtannam te leez pÿspek de
maga sok nÿomorwsagot keel zenw
edned te ellenseegÿttewl . Azt halw
an zent Berecz . mÿnt ollÿan . ann
al ees ÿnkab meg mewetÿ chwffollÿa
vala ew wraat . olÿ mÿnt hamÿssat
zolana / Mÿkoron azert bodogssagus
zent marton pÿspek kÿwe mwlt vol
na . zent Bereczót pÿspekkee valaztaak
az zent Iambornak mondasa zerent
Es kezdee magaat Iamborsagban tar-
tanÿ . lelkÿ testÿ zeplótelen tÿztasagb
an eelnÿ / Zent ÿrasban es ÿmach
agban magaat foglalnÿ / Mÿkoron
azert harmÿncz harom eztendeeg eelt
volna az pÿspekseeghnek . egÿ moso
azzonÿallat wdwaraban gonossagban
leelethween . germókót leele . hogÿ azt
hallottaak volna az varasbelÿ neepek
eegÿetembe mÿnd hazahoz gÿw̋leenek
hogÿ az Iambor pÿspeket kÿ kówez
neek onnan kózzólók . mÿeert ollÿan
gonoz eeletben talaltatot volna / De
az zent Iambor mÿkoron eressen tagadnaa .

{627a}
Es az kóz neep nem hÿnnee : elówe
hozataa az <mastan> zÿletót germekót
kÿnek ÿmaran harmÿncz napÿa
vala / es megh kerdee mÿnd elóttók
az wr istenre hogÿ ha ew tewle va
lo volna ; ÿme chodalatus dologh az
kÿsded magzat kÿnek meeg nem vala
ÿdee zolnÿ . nagÿ nÿlwan valo bezee
ddel kÿ ÿelentee hogÿ nem az zent Ia-
-mbor volna az ew attÿa / Azt halw
an az kóz neep kezdee keezóróÿtenÿ hog̋
megh kerdenee kÿ volna . felele . arra en
nekem gondom nÿnchen / De kÿre volt
eleghet tettem rola .. Az dÿhós neep kede
-egh mÿert pokolbelÿ erdegh ÿzgattÿa
vala ewket . az zent Iambor . De hÿzÿk
vala istennek hatalmabol lennÿ az ch
odalatus bÿzonsagot de <erghe> erdeghÿ
mestersseegból meeg ees zÿdalmazÿaak
vala az zent Iambor pÿspekót / Annak
okaert az ew tÿztwlattÿara wr istennek
hatalmawal meeg ees masod chodaat
kezereÿteteek tennÿ . Es meg tóltee bÿr
retomaat elewen zennel . es vÿwee
zent Marton pÿspeknek . koporsoÿahoz
mÿnd az neepek elót es le óntee . mo
ndwan . mÿkeppen az sebess zeen ez
bÿretomot meg nem sertótte . azonkepp
en zeplótelen vagÿok en azzonÿalatt
nak fórtelmes ÿlleteseetewl . De mÿnd
azon atal sem hÿ nekÿ az meg dÿhó
dót neep . hanem kÿwe ÿzeek az pÿsp
-ekseegból hogÿ bel tellÿesódneek dÿchó
seeges zent Marton pÿspeknek ÿewen
dó mondasa . mert sok haborwsagot ke
llene ewnekÿ az pÿspekseegben zen-
wednÿ . Nagÿ sÿrwan azert be mee
ne romaban wr papahoz es heet ez-
tendeeg lakozeek ott wdwaraban : Es
vala mÿt zent marton pÿspek wra
ellen veetkózót vala . penitenciat tar-
ta rola nagÿ sÿrassal / Turonicabelÿ
ek kedeeg teweek Iustinianust helÿette
pÿspekkee es be ÿranak romaban / hogÿ
zent berecz ellen megh otalmaznaak
az ez pÿspekóket az pÿspekseegben : De
ÿme Iustinianus pÿspek azon wton
wercellensis varasban ÿwthwan her
telen halallal kÿ mwleek : Mast teen
ek helÿette kÿnek Armencius vala
newe . Heet eztendó bel telwen zent
Berecz pÿspek . wr papanak hatalmaw-
-al

{627b}
Haza teree esmeg pÿspekseegeben . Es mÿkoron
hath meel fóldón volna turonica varastwl
azon eeÿel Armencius pÿspek nagÿ heertelen
halallal kÿ mwleek . kÿt zent Berecz istenÿ ÿe
lenetlen mÿatta meg ÿsmerween . parancho
la az teeb tarssÿnak hogÿ hamar ffeel kelnee
nek es sÿethneenek turonica varasbelÿ pÿs
pek temeteeseere . Es mÿkoron zent Berecz ew
hozÿaa tartozokkal eggÿk kapwn . be men
ne az varasban . Az masÿkon . Armen-
cius pÿspekót kÿ vÿzÿk vala temethnÿ . Es
wgÿ leen hogÿ Zent Berecz . nagÿ sok nÿo
morwsaghnak wtanna esmegh pÿspekÿ
zekÿben helhezteteek nagÿ tÿztósseeggel
Es Annak wtanna . nagÿ istenÿ feelelem
be es zentsseeges eeletben eele heeth
eztendeegh . Es neegÿwen heet eztendeÿben
pÿspekseegeenek tellÿes istenÿ malaztban
es lelkÿ nemes ÿozagokban dÿcheeretes ke
ppen mwleek kÿwe . kÿnek zent eerdeme
es esedózeese leegÿen mÿ eeletewnknek
otalma es bÿneÿnknek bochanattÿa Am̄ .
Zent Zakarias proffe-
tanak Innepeero̗l .
Cristus Iesusban zerelmes atÿamffÿaÿ . mÿert
zemem eleeben akadot volna . ez dÿchósee
ges zent zakarias papnak . pÿspeknek . es pro
ffetanak nagÿobban kedeegh zent martÿrnak
newe es emlékózete az zentóknek Innepÿ
kózót . lelkÿ nemes aÿoÿtatussaghnak oka
eert meg akaraam az ew zent eeleteet
ees ÿrnÿa . kÿnek zent Innepe es zenwede
seenek napÿa . ez maÿ napnak elette ezten
nappal esÿk mÿnt meg vagÿon ÿegezw
een in kathalogo sanctorum / Ez az zent Zaka
rias pap . dÿchóseeges kereztóló zent Ianos
nak attÿa . kÿ ew zent ffÿanak zÿleteese
koron . az zent Angÿal zawanak nem hÿw
een meg neemwlt vala . es aldot ffÿanak
malazttÿa mÿat megh nÿttateek . kÿról az
zent Lucach ewangelioma . nÿlwan valo
bÿzonsagot teezen . Ez az zent zakarias
proffeta kÿ istenÿ zent malazthnak mÿatta
zent Ianus ffÿa zÿleteeseenek ÿdeÿn . Az
nemes istenÿ halalatus dÿcheertet . Benedictus
dominus deus Izrael .. veeghÿg zórzee . ew nagÿ
lelkÿ erwendetessegeeben . ha kÿ az zent
ewangeliomot olwasnÿ akarÿa . ezeknek

{628a}
Mÿnd ÿsmeretÿre mehet . Mÿkoron azert
wrwnk Iesus herodes kÿraltwl halarra keres-
-tethneek es annak okaert az Apro zentóket
mÿndenw̋t ólethnee . Meg hallaa azt zent
eersebót azzon . Zakariasnak feleseege . hogÿ zent
Ianus ffÿaat ees halarra keresneek . kÿ chak
hatt honappal vala óreegbdeed . Cristusnaal ÿ
dówel . meg reettene raÿtta es ffeel ragad
wan kÿsded magzattÿaat kÿ fwta Ierwsalem
ból eegÿ magass hegÿre . es onnan kezdee nez
-nÿ az nagÿ veer ontast . es az zÿleknek sÿ
wasokat reewasokat : Es ÿmachagot teen
wr istenhez ew ffÿanak otalmaert : Es ÿme
istenÿ hatalmassagnak mÿatta az heegÿ
keth felee valeek : es zent ersebót azzont
ew ffÿawal ott bel rekezttee . es az ellensee
góket kÿw̋l rekeztee . hol ott istenÿ vÿlago
ssaag es zent Angÿal mÿat eetel ÿtal zol
galtateek ewnekÿk : Ennen hazol fogataa
meg herodes kÿral . zent Zakarias papot
es kezdee kezdóznÿ es foÿtogatnÿ hol vol
na az ew ffÿa / Es mÿkoron nem twdnaa
mondwan . De meeg annak fólótte fedde
nee herodest . ew kegÿetlenseegeról . es w
rwnk Iesust zÿznek ffÿanak es hogÿ
ÿewendóre Israelnek bÿzon kÿrallÿa
volna [pre]dicallanaa .. Nagÿon reea haragweek herodes
kyral : es parancholatot ada ew kegÿetlen
zolgaÿnak hogÿ azon eeÿel feÿeet venn
eek : Es azon templomban az oltaar elót
hol azzonÿwnk maria ffeel neweltetót
vala nÿakaat vagaak : senkÿ nem lath
wan . Mÿkoron reeggel hollal az teeb
papok be mentenek volna hozÿaa .. lataak
haat vereeben fogÿwan halwa fekzÿk es
menÿból zozatot hallanak mondwan . hog̋
zakariast meg ólteek volna kÿnek veere
Izraelból el nem vezne . mÿglen tamad
na ólÿ kÿ ew bozzwÿaat meg allanaa
Es mÿkoron hÿre lett volna benne az tebb
ÿnek nagÿ kew zórgheest hallanak az tem
-plomba . es bel menween hogÿ meg lat
-naak semÿkeppen az tesót az Idóben meg
nem talalak . De sok ÿdó el mwlwan
annak wtanna talalaak meg az templo
mban es wgÿan ott tÿztósseeggel el te
-meteek . Mastan kedeeg mondatÿk len
nÿ veneczeben az Apachaknaal Ezen
keppen leen veege es zent martÿromsag
zenwedeese Zent Zakarias proffetanak .

{628b}
Zent Ersebet Azzonn
ak Innepeeró̗l .
Dÿchóseeges zent Ersebet azzon Zent Zaka
rias papnak felessege es . kereztóló zent
Ianusnak zent zÿleÿe . kÿ mÿnemew zent
sseges eeletew volt ew eeleteeben . es hon
nan zarmazot awagÿ mÿkeppen fogatta
ew zent ffÿaat Ianost . ew aldot mehe
ben . nÿlwan olwastatÿk zent lucach ew
angeliomanak elssew rezeeben . mÿkoron
kedeegh heet eztendeeg tartotta newelte
volna zent Ianost : es zent lelek mÿat
kÿwel tellÿes vala . pwztaban meent
volna lakoznÿ penitencia tartanÿ . kÿról
nÿlwabban meg vagÿon az ew zent
zÿleteseenek ÿnnepe napÿan . Az ew
zent zÿleÿe mÿnt ollÿan veen ember .
kÿ reeghen meg valt vala wratwl
ees . hanem chak Azzonÿwnk zeplótelen
zÿz maria wtan ÿaar vala : Nem sok
ÿdó bel telween . nagÿ zentsseeges ee
letben . tellÿes ÿdówel . leelkÿ ÿozagok
kal istenÿ zent malazttal . kÿ mwleek
es zent wra wtan meene az zent a
tÿaknak lÿmbosaban . <..> nagÿ ÿo eremet
vÿgaztalast vÿween az reeghÿ zentók
nek Cristusrol es ez vÿlagnak hamar
valo meg valtssagarol : Vala kedeeg
ez zent ersebót azzonÿwnk marianak
rokonsaga . Mert zent Anna azzon a
zzoÿwnk marianak Anna . es zent
ÿsmeria azzon . valanak eegÿ atÿatwl
Agarÿnnak leanÿ : zent Anna leen
Azzonÿwnknak annÿa . Ismeria . erze
betnek annÿa / Az zÿz mariatwl zÿ
leteek ez vÿlagnak meg valtoÿa / Er
sebettewl zent Ianus baptista / Ismeria
nak vala masod ffÿa ees eliud . kÿtw̋l
zÿleteek eminew . eminewtw̋l . zent
Serwacius pispek / zent Anna azzon
nak teeb magzatÿ ees leenek teeb w
raÿtwl : kÿnek zentsseeges agabogarol
nÿlwabban valo ÿras vagÿon az ew
zent Innepeenek napÿan : kÿknek zent
sseeges erdemekben rezeltessen az wr
isten mÿnd eeletewnkben . mÿnd hala

{629a}

[[]]

{629b}

[[]]

{630a}

[[]]

{630b}

[[]]

{631a}
Remethe zÿz Zenth
paal ewsewnknek kÿ
hozasaarol -
Wr iesusban Cristusban En tÿztólen
dew es zerelmes atÿamffÿaÿ : Bÿzonÿa
wal zenetlen valo halaa adassal . dÿch
eerettel . es lelkÿ testÿ erwendtes zolga
lattal . tartozwnk : Az veeghetetlen ÿrgal
massagw mÿndden hato wr istennek : hog̋
dÿchóseeges remethe zÿz zent paal ewsewnknek
zent penitencia tarto testeet . es . melto
sagus óróklÿeÿeet . Ez magÿarorzagban
lakozo . hÿw kerezttÿenek kózÿben meltoz-
tatot ÿktathnÿ : Annak ees emlekóze
tÿre : ez maÿ zent kÿ hozasaanak napÿan
harom reeze leezen bezeedewnknek .
Elssew reeze leezen . modissagrol . mÿ mo
-don . ez orzagban hozattateek . Masod .
mÿ okkal kÿ hozattateek : Harmad . mÿ h
azna leen kÿ hozasaanak . Mondam h
ogÿ mÿ Idwesseeges tanwsagwnkra . elsew
reeze leezen bezeedewnknek : Mÿ modon
kÿ hozattateek . Remete zÿz zent paalnak
teste .. Onnan az herról hol . mynd hol
tÿk eróss penitenciat tartta . es el temete
tót vala . zent Anthal ewsenktw̋l : az ket
orozlanoknak segheedseege mÿat . hol ott
ew zent halalanak wtanna . zaaz hwzon
ewt egheez eztendeeg nÿwgoweek . em
bereknek ÿsmeretlenseegeenel kÿl . Az
ÿdóben . mÿkoron Cristus wr zÿletetynek
wtanna ÿrnanak harom zaaz . nÿoczwan
eegÿ eztendóben / Es Constantinapolb
an wralkodneek . Emanuel czazaar . h
alwan ez Iambor kerezttÿen czazaar hog̋
wr isten meg vÿlagosoÿtotta . choda tee
telnek ÿo hÿreewel Remethe zent pal
zent testeet es temeteeseet . Aÿo''tatossag
ra ÿndwltateek . raÿtta . es hozataa Con
stantinapolban es helheztetee nagÿ tÿz
tósseeggel : mÿnt Cristusnak eellÿen zent
Confessoraat . Azzonÿwnk zÿz marianak
egÿhazaban : kÿt ennen maga az czazaar
rakattatot vala : hol ott nÿgoweek zēt
paal ewsewnk zÿz zent teste . zaaz heeth
wen eztendeeg : Annak wtanna . Eegÿ

{631b}
Venecczeÿ dws palogaar kÿnek Lanczlo Iacab
vala newe . keeree meg . Azon monostorbelÿ
peter Apathwrtwl es . az Conuentewl . es
hozaa . Venecczeben . helhetween . zent Iuli
anos martÿrnak eegÿhazaban : hol ott nÿ
wgoweek . tellÿeseeggel . nÿolcz zaaz ezten-
deegh .. ÿmar Annak wtanna mÿkoron ÿr
nanak .. Ezer harom zaaz nÿolczwan egÿ
eztendóben mÿkoron : magÿar orzagban
wralkodneek . az nagÿ laÿos kÿral : kÿnek
hagÿomasabol . es Az wenecczeÿ wrakn
ak enghódelmókból . pechÿ Balÿnt pÿspek
es zagrabi paal pÿspek : eegÿ eeÿÿel nagÿ
cheendesseeggel . hogÿ az kóz neep reeaÿok
ne rohanna eerótte : mÿeert nagÿ bóchóle
ttel tarttÿaak vala : hozaak zent palnak
testeet . keth Aprozentóknek testÿwel : ma-
gyar orzagban . Budanak ffee es kÿralÿ
varasaban : olÿ nagÿ tÿztósseeggel . es ke
zewlettel . olÿ nagÿ processiowal es aÿo''
tatossaggal . kÿhóz hasonlatos soha magÿar
orzagban nem volt : es helheteek . Bwda
varaban . zent Ianos kapolnaÿaban . eÿel
es nappal vÿgÿazwan ew mellette : keth
remethe fraterek : kÿnek ky hozasaan mo
-ndhatatlan nagÿ ereme vala az felseeges
Iambor kÿralnak : Nagÿ eremek vala . mÿ
nd tellÿes orzagbelÿ zeegennek bodoghnak .
Nagÿobban kedeeg Az ew Remethe zerel
mes ffÿaÿnak : Es koronkeed nagÿ folÿa
mas vala . Cristus Iesus zent Confessoranak
latogatasara : Kewes ydew azert el mwl
wan az felsseeges kÿral . Az magÿarÿ ÿo
wraknak tanachokbol : Nagÿssagus tÿztó
lendew . Iztragomÿ Demeter ersek . Romaÿ Cardinal
es Gubernator : Ez orzaghnak ÿeles Cance
llariosa / wr papanak kedeeg . ez orzagra
es lengÿel orzagra . valaztot legathÿa
kÿnek mÿkoron . felsseeges reeghÿ laÿos kÿ
ral mÿnd az wrakkal latta volna . teekel
letes Iamborsagaat . keeree hogÿ . Dÿchósee
ges Remethe zent paalnak . zent testeet emel-
nee ffel Bwdarol . zent Ianos Capolnaÿa
bol . ees vÿnnee . Bodogssagus zent Lewr
ÿncz martÿrnak eegÿhazaban Buda felet
hogÿ ott Az ew ffÿaÿ . mÿnt attÿokat / bÿ
zon tagok ew feÿóket : es zerelmes meste
reketh es tanoÿthwanÿ . nÿlwan tÿztól
neek dÿcheerneek . es eÿel nappal zenet
len zolgalnanak ewnekÿ . erekkw̋l erekkee

{632a}
Az felewl meg mondot Ersek azert es legath
nagÿ sok pÿspekóket es eegÿhazÿ neepeket
egÿbe gÿó''thween : es . sok zeegeenek bod
ogok hozÿaÿok gÿw̋lween . vewee ffel az
zent testet . es vÿwee zent Lewrÿncz mar
tÿrnak egÿhazaban . Bwda fólót : mÿdzēt
hawanak tÿzen neegÿed napÿan . az az zēt
Bereczk Confessornak masod napÿaan .
Es legathÿ hatalmawal meg ees Conf
irmala . hogÿ azon napon . ew zent vÿte
leenek ÿnnepeet ÿlleneek : kÿt meg tar
thnak mÿnd ez maÿ napÿglan . Az ew
zent zereteeben valo Iambor ewss ffÿak
Masod reezeeben leezen tanwsag-
wnk / arrol . mÿ okkal kÿ hozattateek .. Es
talallÿok neegÿ ÿeles okaat : mÿeert helÿról
helre hordoztateek .: Elsew . wr ÿstennek kÿ
waltkeeppen valo zent akarattÿa . kÿnel kÿl
zent Anthal ewsewnknek mondasa zerent
Sem fanak lewele . Sem verebnek le zal
lasa . fóldre nem eshetÿk . Akaraa azeerth
Az meennÿeÿ kegÿelmes atÿa wr istennek
zent ffÿa Iesus . kÿ mÿndden eedesseegghel
tellÿes . kÿnek ÿrgalmassaga veeghetetlen . es
mÿndenre kÿ zarmazando .. Nem chak eegÿ
helÿen . De sok helÿen . es mÿndenewt . ez ew
zentÿben dÿcheertethnÿ es tÿztóltethnÿ . zent
Dauid proffetanak mondasa zerent psᵒ []
Laudate Dominum insanctis eius . Dÿcheerÿetek
wr istent . Az ew zentÿben : kÿról wgÿ m
ond zent Gwilhelmus . Antisiodorensis pis
pek : Mÿkoron az meennÿeÿ zenteknek tÿz-
tósseegót teezewnk . Akkoron wr istenth
az ew zentÿben dÿcheerÿek . Masod oka wr
istennek ÿo volta .. Mert az veeghetetlen
ÿo isten : vÿtezkódew anÿazent egÿhazhoz
wgÿ zokta oztanÿ az ew kegÿelmesseghee
nek seghedelmes aÿandekaat : hogÿ ez ha
lando ember ffÿaÿ kózzól valaztot zolga
ÿnak mÿatta ees meg otalmazÿa : kÿnek
mÿnt eerdeme volna reea .. Annak okaert
ees zokot kerezttÿen Anÿa zent egÿhaaz : az
valaztót zentóknek atala kónÿóróghnÿ wr
istennek . mÿndden zÿkseegben .
Harmad oka . leen . zÿz zent paal ewsewnk
nek nagÿ eerdemes volta : mÿkeent olwasta
tÿk ew rola / Mÿkeeppen Az mÿ felsseeges
meg valtonk . ew zent menÿbe menetÿnek
wtanna . Ez ew bodogssagus zolgaÿanak
leelkeet kÿlemb kÿlemb nÿomorkodasnak es mwka
nak wtanna / az erek nÿwgodalomra hÿn-
aa

{632b}
Azonkeppen Az ew <..> leeleknel kÿ valo testeet
ees kÿben hatwan eztendeeg : mÿnt ree
gheen ÿllÿes proffetaat . az pwztanak
kÿetlenseegheeben . hollo madar zolgal
attÿa atal . meennÿeÿ mannawal eel-
<tethe> teteed . az ew zentsseeges eeleteenek
erdeme zerent : Nem akaraa hogÿ eell
ÿen ÿeles Confessora ees emberÿ dÿcheereth
nel kÿl el mwlneek . es meg foztathneek
eegÿ ÿeles oka ees leen . hogÿ zent Ieroꝰ
doctornak atala . az ew zent eelete meg
ÿrattathneek : sokaknak latasaara es ha
llasaara . Annak wtanna . kÿlemb kÿ
lemb orzagokra hordoztathnÿ . es veegre
hyres newes magÿar orzagba le helhetnÿ
Neegÿed oka : az elsew helhózteteeseknek
tÿztóletlen voltok . es meltatlan voltok .
Annak okaert . wr isten sem enghette
eellÿen draga keenchnek nemes voltaat .
tÿztóletlen helÿen tartanÿ : es az pogan
orzagban . hol sem wr istennek Sem az
ew zentÿnek bóchewlet nem teetetÿk
Annak okaert ees . mÿert <wr isten hog̋>
az nagÿ Constantinapol ees el tórethneek
veegre es pogan kezben adathneek . kÿt
ymaran meg eertewnk : Es kar<.>om
laas tórteenhetót volna lennÿ ez nemes
Confessornak : kynek nem ÿllÿk lennÿ .
Azeert meltobnak lattateek hozatathnÿ
ez zent magÿar orzaghnak nemes hegÿeer[e]
hol oth tÿztósseeggel tartatÿk mÿnt lattÿo[k]
Harmad rezeeben leezen tanw
sagwnk : nagÿ haznalatossagarol : kÿk
ÿollehet sokak volnanak . De rÿwÿd
voltaeert chak ÿmez harmakat lassok
meg . Elssew haznalattÿa leen zyz zēt
paal ewsenknek magÿar orzagban ho
zaasa . Az nagÿ felseeges reeghÿ laÿos
kÿralnak venecczeseken valo dÿadal
ma . kÿnek . mÿkoron fogadast tett vona
hogÿ ha Az venecczeÿeket meg hodolth
hatnaa : onnan ewtet kÿ hoznaa magÿar
orzagban : es hamar valo ÿdóben akara-
ttÿanak wra leen . Masod haznalattÿa
leen . Az zent Remethe zerzethnek megh
sokaswlasa magÿar orzagban . kÿk ann-
ak elette felette kewesen . es rÿtkan val
anak : De annak wtanna . Az nemes zent
ewsenkhóz valo aÿo''tatussagbol Anneera
meg sokaswltanak . mÿnt az tengernek fówe
nÿe

{633a}
De az magÿarÿ Nagÿssagus wrak ees
azon valo erwendetess byzodalmokban
nagÿ sok helÿen ez orzaag zerttezerent
kÿlemb kÿlemb nemes zent kalastromo
kat rakattanak . es ez vylaghÿ ÿozagg
al meg . aÿandekoztaak : thwdaÿa ÿl
lÿk . reeghÿ laos kÿral Buda felót
zent paalt . Sepóssÿ wrak . Gomba
zegót porwath . es Tokaÿth . paloczÿ
wrak .. wÿhelth .. prÿnÿ emre nad
rÿspan Terebest .. Haraztÿ ferencz cha
ladÿt : Matÿas kÿral Chewtteth . sam
bokot es Buda felót feÿeer egÿhazat
Lazlo kÿral zent ÿogoth . czwdar peter
Laadot . kÿnÿsÿ paal . wasonth . Tha
mas ersek . zent andrasth : Bwzlaÿ
wrak . mÿndzenteth . Az nagÿ Banffy
ak . zent peterth Somogÿban kÿ mÿnd
ew ÿdwesseeghe zerent . mÿnt akartaak
es tehetteek . wr istennek dÿcheeretÿre
es zent paal ewsewnek erek emle
kózetÿre . ÿme nagÿ haznalatossaga lee
lkÿ ÿozagban . Harmad haznalattÿa
Az nemes Confessornak . es mÿnd az ew
zenthseeges ffÿaÿnak . naponkeed valo ess
edózeesók . O zerelmes atÿamffÿaÿ kÿ m
ondhat ellene hogÿ meeg reeghen enn
ek elette nÿomorwsagot zenwedót vol
na ez zegheen magÿar orzagh . ha ez
edes Cristusnak Confessora . ew zerelmes
ffÿaÿwal nem otalmaztta vona / Azzon
ÿwnk zÿz mariawal eegÿetemben .
Hogÿ kedeeg kÿwalt keeppen otalmazÿa az
ew zerzet belÿ ffÿaÿt zent paal ewsewnk
eellÿen bÿzon peldawal bÿzonwltatik
Vala dÿosgewrben egÿ maga byro por
kolaab . kÿnek ÿmre . vala newe . vamo
sÿ vaÿda ffÿa . Mÿkoron wgÿan ottog
ÿan . valo kalastrombelÿ ewseketh . nagÿ
eressen haborgathnaa : zolgaÿokat le ver
ween es ennen magokat fenÿeghetween
Barmok ffÿaÿt ees le <.>vagathwan . Lath
wan az zegheen Conwenth hogÿ soha
meg nem zenneek rola .. Essenek az wr
istenhez . es zent ewseÿókhóz kenÿereghween
hogÿ segheÿteneek meg ewket . ÿme Nem
feletteteenek el az ew kenÿergheesekben
Dÿchóseeges zent paal ewsenk nekÿ ÿele-
neek az

{633b}
Kegÿetlennek agÿaban fekeween . Nagÿ zeep
veen ember kepeeben . feÿeer palastÿaban
es eegÿ mankoot tarthwan ew kezeeben
wgy mÿnt zomorw zÿnnel tekeenthw
een ew reaÿa . es monda : Alwzz ee te
kegÿetlen . O the gonoz napÿa fogÿot . M
ÿre gÿettród keenzod az en ffÿaÿmat . h
ÿggÿed hogÿ bozzw allatlan el nem mw
latod . De ezennel ennen kezemmel eele
ghet veezók . es veegh napodon erekkee
el keel veznód / Azt meg mondwan . An
neera castigalaa ewtet . myg nem megh
emeeztee Amÿth eeth vala . Es el enÿezeek
elóle . Az nÿawalÿas ember kedeeg ffel
zókólleek agÿabol . <..> es nagÿ ÿwóltest kÿ
aÿtast kezde teennÿ / wgÿ az egheez
wdwar mÿnd ffel tamada . Es nagÿ cho
dalattal meg bezeellee ewnekÿk . mÿnt
ÿarth vona . es meg mwtogathwan ew
nekÿk mÿnd hataat vallaÿt mÿkeppen
ffel zakadoztak vona az vereseegben : M
eelÿ vereseegból meg tanwla es ÿobad
daa leen ; parancholwan mÿnd hozÿaa
tartozoknak hogÿ senkÿ ewket ne ban
tanaa . az Iambor ewseketh . Annak wt
anna nem sok ÿdw el mwlwan . az had
ba vezee . kÿnek meeg az testeet sem
twdhataak howa lett vona el .
Masod pelda . Az ÿdóben mÿkoron ÿrn
anak . 1422 eztendóben . Sidmond czazarnak
ÿdeÿn Vala Soklÿos varaaban egÿ Iam
bor lazlo newó pórkolaab . kÿ felette ÿo eeletw̋
nek lattatÿk vala . emberÿ ÿteelet zerent Es
zent paal ewsew̄ket mÿ ew remethe ffÿa
ÿwal nagÿ tÿztósseeggel halgattÿa vala . kÿk
nek zent ymachagokban ees felette bÿzÿk
vala ; Mÿkoron azert halalara ÿwtot vona
hagÿaa meg hozÿaa tartozoknak hogÿ mÿnt
kÿ mwlneek . ottan vÿnneek testeet Baÿchba
az remeteekhez temethnÿ / Mÿkoron azert
mÿnt ollÿan embert . nagÿ tÿztősseeghel el
betótteek vona az koporssoban : hogÿ be fódóz
ÿeek . ottan ffel ÿle az koposssoban . Es akkÿk
ott valanak . mÿnd kÿ fwtanak . meg ÿed
ween az nagÿ choda dolgon : Marada me[g]
ott ÿmathkozwan chak eegÿ veen re[m]eth[e]
kÿnek frater lucach vala newe kenÿereg
ween zent palnak hogÿ ne hadnaa el
veznÿ . az Iambornak . leelkeeth . Ez frater

{634a}
Lathwan az choda dolgot nagÿ batorsaggal
eleÿben ÿarwla es monda : zeretew ffÿ
am eelz . Lazlo ffÿam wgÿan bÿzon ee
Amÿt mÿwelz / ha tee wagÿ keerlek m
ond meg mÿnt vagÿon dolgod / mÿ oka
zeretew ffyam hogÿ esmeg ez ÿzamo vÿl
agra terttel Monda az zegheen Iambor
mÿnt ha hwzÿw wttrol ÿewt vona / Nag̋
fohazkodassal . O zent atÿaam . hÿd be azo
kat ees kÿk kÿwe fwtanak : mert reew
lees nem vagÿok . hogÿ mÿnddennek h
allasara . ÿelenchem meg mÿnt leen dol
gom . hogÿ hallÿaak wr istennek ew cho
dalatus ÿgassagus ÿteeletÿt : Mÿkoron
mÿnd be ÿewttenek vona az koporssohoz
Az zent egÿhazban . Monda nagÿ reke
dózót zowal .. En zerelmes atÿamffÿaÿ es
es baratÿm . hallÿatok Az felsseeges byro
nak ÿgaz ÿteeletÿt . kÿ en raÿttam bÿnes
en bel teleek . Mÿ̄t az betegseeg kÿ tolÿaa
az lelkót belólem . Azon zem pÿllantasban
vÿteteek wr istennek ÿteeletÿre : Es elówe
hozanak egÿ nagÿ kónÿwet . es mÿkoron
feÿemre olwastaak vona .. teeb ÿot nem
talalanak mÿnd en eeletembe . kÿt halalos
bÿnnel kÿl <.>tettem vona . hanem chak
ewtód ffel pater nostert . Az gonoz teetem
eennek kedeeg . zama nem vala . Annak
okaert ees . az pokolbelÿ ellenseegók azon
nagÿ erembe leween . zorgalmaztattÿaak
vala ÿgassagra az wr istent . Azt lath
wan halwan . mondhatatlan . nagÿ fee
lelembe es keserw̋seegben eseem . es mÿ
koron kethseegben akarneek esnóm . mert
nem helÿe es ÿdeÿe az zent penitencia
nak : De mÿeert en eeletemben . tÿztósseeg
gel tartottam vala zent paalt mÿnd ew
ffÿaÿwal . haat Nem voltam el feledw
een ew nalok . Es ÿme azonkozben . Eegÿ
nagÿ tÿztólendew veen . wgÿ mÿnt feÿeer
ótózethben volna . es eegÿ manko volna ew
kezeeben . Nagÿ sok sereggel . el oda ÿewe
Es le esween az felsseeges bÿronak elette
monda . keerlek en kegyelmes wram vee
gÿed el te nagÿ ÿgassagus haragodat ez
zeegheen leelekról es bochassad meg ew bÿ
neÿt : mert ÿollehet erdemlenee az erek ve
zedelmet . De maga teeghedet meg nem
tagadot . es en hozÿaam . mÿnd ffÿaÿmmal
aÿo''tatussaga volt . es segheedseegót tett : Azert

{634b}
Bochattasseek Az leelek esmeg az halando
testben es tarcchon penitenciat . Azt halw
an az wr isten . meg halgataa az ew zere
tew zentÿt . ew keerelmeesekben . es har
mÿncz napot enghedeenek penitenciara
Hogÿ ezeket . mÿnd el bezeellette vona
Monda esmek az fel tamadot ember
hogÿ kedeeg : ezek bÿzonÿok leegÿenek
eellÿen ÿegÿeet adom ; Mert ez maÿ
napon az en kÿsded ffÿam kÿ mwlÿk ez
vÿlagbol . es az tokos loo kÿt en ele-
ttem hoztatok . az cÿntÿrÿm kapwa elót
ezennel le esÿk es meg haal . es mÿnd
azonkeppen bel teleenek : Azeert ffel ta
madasa wtaan harmÿncz napÿg . azon
kalastromba . az Iambor ewss ffÿak kó
zót meg maradwan . oly modon tar-
ta penitenciat / hogÿ az harmÿncz na
pÿg Sem eetelt ÿtalt . Sem almat
nem veet hozÿaa . De neeha tett kezÿ
mwkaat . es az zent ÿdónek teeb ree
zeet mÿnd sÿrasban ohaÿtasban es
aÿoÿtatus ÿmachagban mwlatta kÿ
Es koronkeed nagÿ halakat aad vala
Dÿchóseeges zent paal ew<n>sewnknek
<ew> mÿnd ew ffÿaÿwal . hogÿ az erek
karhozattwl meg zabadoÿtottaak vona
ew zent ymacchagoknak mÿatta : Es
Azonkeppen Az harmÿncz napÿ peniten
cia tartasnak wtanna . bodogwl mw-
leek kÿwe wr ÿstenben / Kÿk annak
wtanna lattaak az ew koporssoÿaat azt
mongÿaak hogÿ az ew kÿsded ffÿa kÿ
kÿwe mwlt vala .. mÿeert azon kopor
soban helÿeztetót . meeg mÿnd ez napÿg .
egheezzen vagÿan . De az ew attÿa porr
aa lett teste zerent . kÿból <.> nÿlwan m
egh ÿsmertetÿk . Dÿchóseegós zent paal
ewsewnknek . es az ew zerzetes ffÿaÿ
nak . wr istennek elótte nagÿ eerdemes
es ÿozagus voltok : <kÿknek> . kÿkben m
ÿnket ees reezeltessen Atÿa . ffyw . zent
leelek erekkewl erekkee Amen .
Ett leezen emlekó̗zet[h]
karthusiay zent hwgo
pispeknek Innepeeró̗l

{635a}
Kegÿelmes wr Iesus Cristusban zerelmes
atÿamffÿaÿ : mÿeert ez maÿ napon kerez
ttÿen Anÿa zent eegÿhaz ÿllÿ es tÿztólÿ
dÿchóseeges zent hwgo pÿspek atÿankn-
ak ÿnnepeet : kÿt wr isten ew kÿsded ÿffÿ
wsagatwl foghwa . akara valaztanÿ : nagÿ
kÿwaltkeeppen valo zentsseegre . meltosag
ra . es . Idwesseeges eelethnek peldazattÿ
ara .: mÿnt ÿobban megh hallÿok az ew
zent eeleteenek magÿarazattÿaban : wgÿ
hogÿ meltan erthettÿók . ez nemes Cristus
nak Conffessorarol bólchnek mondasaat
Ecc̄ xlv : valaztaa . ewtet . felette ees va
laztaa wr isten : ennen maganak hÿwól
papwl . es zolgaÿwl : nagÿ sok testhnek az
az neepeknek kózzóle . hogÿ tÿzta aldoza
tot tenne ewnekÿ : O meelÿ bodog ember
az kÿról zent leelek wr isten eellÿen dÿ
cheeretót teezen : Elezer azert dÿcheertetÿk
Atÿank zent hwgo pÿspek : ew ÿffÿwsaga
nak meg zentóleseeból . zent ÿsaÿas pro
ffetanak mondasa zerent . []
Bodog ember az kÿ mÿnd ew ÿffÿwsaga
twl foghwa wr istennek zent zolgala-
ttÿaban foglallÿa ennen magaat : Ezt
be tellÿesóÿtee zent hwgo mert meegh
kÿsdedsegheeben meg wtalaa ez vÿlagot
es az ew Iambor zÿleÿtw̋l : egÿ Cananok
zerzetben eelő zent Iambornak adaak
tanoÿtanÿ es ott tartateek ffeel : annak
okaeert semÿ gÿermókÿ termezet semÿ
gonoz zokaas . semÿ ÿateekra valo kew
ansaga nem vala ewnekÿ : Masod
zor dÿcheertetÿk ew testeenek zeplótelen
valo meg zentóleseebᵒl . mert holtÿk
artatlan eeletben eele mÿnt eegÿ iste
nnek angÿala / es naponkeed valo aldo
zatot teezen vala wr istennek ew testeen
ek tÿztassagawal . kÿról zent paal Rom
aÿaknak ÿrtt leweleenek tÿzen kettód
rezeeben wgÿ mond .. keerlek tÿteket wr
istennek ÿrgalmassagara . hogÿ tarcha
tok az tÿ testeteket ÿstennek : eelót . zentót
istennek kellemetesth . okossagus leegÿen
tÿ zeertartastok : az az semÿ dologban
nem dÿcheeretes az felette valo erótelen
seegh : mert hozÿw <n̋om..> nÿomw
es sokaÿg meg maradando .. sem haz
nos nem leezen .. erehe kÿnek keel .
Aldozhatÿk azert ember ew testewel sok
keppen . Elezer . ennen magaert : mÿkoron
ÿo lelkÿ es Idwesseeges mÿwelkódetókb
en foglallÿa ennen magaat . Aldozhatÿk
ew fele barattÿaert mÿkoron zeretetból
ÿrgalmassagbol es zÿkseegból ewtet

{635b}
Megh segheellÿ . awagÿ alamÿsnawal . awag̋
ÿmachagawal . es kenÿergheseewel : Aldozÿk
wr istennek zaÿawal mÿkoron . istenÿ dÿcheeret
ben foglallÿa ennen magaat . zent dauid bÿzon
saag psᵒ [] dÿcheerethnek aldozattÿa . tÿz
tóseÿt enghemet . Aldozÿk zÿwel : mÿkoron
tóredelmesseegót teezen ew bÿneÿról . zent
dauid bÿzonsaag . Az tóredelmes zÿwet wr is
ten meg halgattÿa / psᵒ [] Aldozÿk leelke
wel mÿkoron . wr istennek zent zeretetÿben
gÿenerkódÿk Sap̄ . vij cᵒ wr isten zawa . az
en gÿenerw̋seeghÿm embereknek ffÿaÿwal
vannak . Aldozÿk elmeeÿewel mÿkoron
zenetlen valo gondolathnak mÿatta . Az ke
gÿes Cristus Iesusnak zent keennÿaat hala-
laat . elmeeÿeben forgattÿa / Aldozÿk tÿre
delmessegeewel mÿkoron . ellene valokat
alazatossaggal el zenwed : es betegseegót eremest
el tÿr . Lÿraÿ Miklos . Az tÿredelmesseeg
nek Aldozattÿa felette keellemetes wr ist
ennek . mÿnt ha az zent oltaron aldozneek
zent Gergel meg wgÿ mond . Nagÿob erdem
esb wr istennek elette haborwsagot es elle
ne valot embernek el tÿrnÿ . honnem ha
egÿeb ÿot tenne . ÿellessen ha mÿkoron eedes
halakat aad raÿtta wr istennek : kyról sok
peldakat olwaswnk az zent atÿaknak eletek
ben . rola . Towabaa aldozÿk ember wr
istennek . mÿkoron zent Mÿseet zolgal . aw
agÿ zolgaltat . wr istennek tÿztóssegheert : kÿról
ha kÿ teb tanwsagot akar olwasnÿ . wr napÿa
nak ÿnnepeen eleghet talaal : Azert zerel
mes atÿamffÿaÿ . ezenkeeppen . Aldozeek bo-
dogssagus zent hwgo pÿspek Atÿank mÿnd
dennel ÿawaÿwal es byrtokÿwal kÿkkel
ewtet wr isten zerette vala . mÿnt nÿlw
abban meg hallyok az ew zent eeleteeben .
kÿkból mÿnekewnk ees Idwesseeges pelda
es lelkÿ tanwsaag adatÿk mÿkeppen kellÿen
az wr istennek valaztot zolgaÿt es malaz
tus hÿweÿt kówethnewnk ha az erek ee
letót meg akarÿok leelnÿ . es az erek dÿchó
seegben ew velók akarwnk orzagolnÿ
Legenda eiusdem festi
Wr istennek zent malazttÿanak . segeedsee
ghewel . es ez nemes zent hwgo atÿanknak
hatalmas eerdemeewel . taplaltathwan lass
ok meg mÿnemew zentsseeges eelettel tÿztó
lee wr istent : es Anÿa zent egÿhazat ez vÿ-
-lagon

{636a}
Bodogssagus zent hwgo : Lÿnkoniabelÿ pÿspek . eredet zerent
tamada . Aualana newo varasbol : kÿ Gra
cianom belÿ ersekseeg alat vagÿon / ÿo es Ia
mbor kerezttÿen zÿlektewl . kÿ mÿkoron me
egh nÿolcz eztendós volna . Adaas egÿ Iam
bor eegÿhazÿ embernek keze alaa . kananok
zerzetben . tananwsagra . kÿ wgÿ tanoÿttÿa
vala mÿnt eedes ffÿaat es nem haagÿ va
la semÿ germókÿ ÿateekban keweródnÿ m
ondwan ewnekÿ ffyam hwgo en teeged
Cristusnak newellek . nem ÿllÿk teeneked
hewolkodnod ; Newekódween azert hugo
ÿdeÿben newekódÿk vala . eegÿembe ÿo
eertelmes elkóchben lelkÿ ÿozagban ees
Es mÿkoron ÿwtot volna . tÿzen . kÿlencz
eztendós koraban . ÿollehet akarattÿnal
kÿl . kezeróÿteek leuitasagra ffel pappaa .
lennÿ . hogÿ mÿwel nÿlwabban zokhat
naa . meg az istenÿ es oltarÿ zolgalatot .
Annak felette . obedienciat veteenek reea
hogÿ predicallana / Es zent Maximus egÿ
hazaat nekÿ hagÿaak . hogÿ mÿnd <testÿ>
dez vÿlaghÿ . mÿnd lelkÿ dologban gon-
gÿaat vÿselnee . kÿnek annak elette ÿoll
ehet kewes ÿozaga vala / De ez Iambor
ÿffÿwnak zorgalmatossaga mÿat isten
felette meg beweÿtee az zent egÿhaaz ÿo
zagaat / Meelÿ nagÿ bwzgosaggal kedeeg
predicallot leegÿen . meg fedween az gono
zokat eellÿen peldabol meg ÿsmertetÿk
Mÿkoron egÿ napon . az zent ewangeliom
mondasa zerent egÿ fórtelmesseegben ee
lót tÿtkon eróssen meg feddót volna hogÿ
meg ÿobboÿtana eeleteet . es nem enghe
dót volna bezedeenek . az wtan .. azon
predicacio zekben az zent egÿhazban .. az
sok neep elót nagÿ eróssen meg feddee
Es oly nagÿ ereÿe leen bezedeenek hog̋
az nÿawalÿas ember . nagÿ sÿrassal peni
tenciara fogaa magaat es meg ÿobboÿtaa
eeleteet : De az wr isten gondot vÿsel
ween az ew zerelmes zolgaÿarol . zent
leelek malazttÿa mÿat nagÿob meltossa
ggal zerethween . zÿweeben adaa hogÿ
az nagÿ zent Cartusÿa zeerzetben menne
kÿt mÿkoron meg ertót volna . zent hwgon
ak feÿedelme . meg feelelmeek raÿtta
hogÿ az Iambort el kezdee veztenÿ . meg
eskw̋ttetee zent hwgot . hogÿ mÿg eelne
el nem hadnaa ewtet . Es ffel fogadaa .

{636b}
De annak wtanna mÿkoron ezeeben vette
volna magaat . hogÿ Idwessegeenek ellene tótte
volna az fogadast . ffel kele es Cartusÿaban
meene / Es mÿkoron ott lakozneek megh
kerdee egÿ zent atÿa ha volna leelkeeben
bantasa felóle hogÿ meg zekte volna az fo
gast . felele hogÿ soha nem / De ÿnkab ew
rőme / Vala kedeeg Cartusiaban eegÿ beteg
atÿa kÿnek zolgalattÿara vetótteek vala
zent hwgoot es egÿ napon meg kerdee
hwgot az beteg atÿa mondwan . Akarnal
ee pappaa lennÿ / felele hogÿ tellÿes zÿ
wel mÿnden kewansaga azon volna .
Monda . az beteg atÿa . ÿewendó mondas
keppen . O mÿth mondaal . O hanzor ol
wastad . ÿrasban vala kÿ az papsagra
erózak nem meegÿen . meltan nem me
gÿen ? Azt halwan zent hugo megh
rettene raÿtta es le esween labaÿ elót
bochanatot keere : Monda . ewnekÿ az zent
atÿa . Twdom ÿo ffÿam . mÿnemew zÿ
wel azt monddaad / De ne akar feelnÿ /
mert hamar pappaa leez es annak wt
anna ÿdó bel telween . pÿspókÿ meltosag
ra emeltetól / Annak wtanna . zent hwgot
Cartusÿaban teweek Saffarraa / hogÿ zol-
galna az Conuentnek . Es ÿme olÿ nag̋
nagÿ malaztot ada ewnekÿ wr isten . hog̋
mÿnd reend belÿ<ek> neepek zeegenÿek es
kazdagog zeretetÿk vala mÿnt attÿokat
es dÿcheerÿk vala ewtet Azonkózben
Angliaÿ kÿral megh hallaa . hÿreet ez
zent hwgonak . hogÿ mÿnden Iamborsaggal
lelkÿ ÿozaggal . zentsseeges eelettel tÿztóle
tes volna : keerwen . es nagÿ nehezen meg
nÿerween hogÿ . eegÿ wÿonnan zórzót haznak
priorsagara adathneek . Angliaÿ orzag
ban ; Mÿkoron zent hwgo . az kÿralhoz
meent volna . felette nagÿ eremmel fo
gattateek es Vÿtanÿ haznak p̄orssagaban
be vÿteteek / Lathwan azert zent hwgo
prior hogÿ sem cellaak nem volnanak
sem eegÿeb zÿkseegnek meg zórzeese . en
nen nap el mwlwan .. frater <gerel>
geelerddel meene az kÿralhoz eerette
panazolwan mÿre nem zórzenee <az> meg
az haznak zykseegeet .. Es kezdee gelerd
eróssen zolnÿ az kÿralnak hogÿ ha meg
nem zolgaltatnaa . a mÿ zÿkseeg . esmegh .

{637a}
Carthusiaban meegÿewnk Zent hwgo
kedeeg vezteg halgat vala zeegÿen
letÿben / Az Iambor kÿral kedeegh
lathwan hogÿ az prior azonkeppen
halgatnaa . nekÿ zola nagÿ kegÿelm
esseeggel es monda . De mÿt gond
olkodol te o ÿo ember temagadban ?
zent hwgo ottan nagÿ alazatossagg
al ffeÿet haÿtta es lassw bezeeddel
felele . Semÿ kecheegem nÿnchen
benned . tÿztólendew wram : ÿnkaab
bankodom <banta> kegÿelmednek ban
tasaan . Mÿkoron azert lehet ÿot te
hettók leelkótóknek Idwesseegere . Azt
halwan az Iambor kÿral . ottan meg
ólelee . es monda . bÿzonÿawal m
ÿgh en eelók soha az en orzagombol
ky nem meegÿ . Es ólÿ ÿghen meg
zeretee hogÿ mÿnden dolgaÿban ye
les tanachosa volt annak wtanna .
Olÿ nagÿ meertegletesseeggel eel va
la . Bodogsagus zent hwgo az prior
sagban . hogÿ semÿ ÿdeÿt heÿaban
el nem hatta mwlathnÿ / De awagÿ
olwasak awagÿ predicallot awagy
ÿrth . ÿmatkozot . istenról gondolkodot
Ha mÿkoron az refectoriomban volt
azfraterekkel ; zeme volt az aztalon
fÿleÿ az zent leczken . zÿwe lelke wr
istenneel ./ Mÿndden negÿwenló
beÿtben harom astinenciat tót vÿzz
el ; Azonkózben . Linkonia belÿ egÿ
haaz meg hewlwan pÿspekneel . k
ÿl ffel keleenek az egÿhazÿ neepek
meenenek kÿralhoz keerween . hwgo
priort az pÿspekseegre / es Az Iambor
kÿral ÿollehet reea enghede . De zent
Hwgo semÿkeppen nem enghe . mond
wan hogÿ semÿ hatalma nem voln
a . az ollÿan valaztasnak ; De mÿkoron
semÿkeppen eegÿebet nem akarnanak
benne teennÿ : Tanachot ada nekÿk
hogÿ nagÿ mezze fóldre Cartusiaban
menneenek . es onnan keerneenek al
domast reea ; Azt kedeeg teezÿ vala hog̋
ÿnkab meg zónneenek felóle / Azok
kedeeg ÿollehet nagÿ nehezen . aldo
mast hozanak Carthusiabol . Es nem
keewe keetelen bel ÿktataak az pÿs
pekseegben

{637b}
Es ÿme nagÿ choda dolog azon napon . hogÿ
zent hwgo be zallot volna az pÿspekseegben
ÿewe egÿ feÿeer hattÿw . oda es az ott
valo hattÿw madarakat mÿnd meg ole ch
ak eeggÿet tarsswl hagÿa meg maganak .
Es olÿ zÿlÿggee leen . hogÿ mÿndden napon
Az pÿspek Camoraÿa eleeben meegÿen va
la . es wgÿan kezeeból veezen vala eetelt .
Ha mÿkoron kedeeg kÿ ment zent hwgo pÿs
pek hazabol ottan hozÿaa ment . Es eegÿe
beket kózel hozÿaa nem bochatot . mÿnd
addeglan kedeeg vele kózeek . mÿg az zent Iambor
kÿ mwleek ez vÿlagbol ; es halalanak wtan
na . soha senkÿ twdhataa howa leweek . el .
Bodogssagus zent hwgo pÿspek kedeeg eelween az
tÿztben . megh ÿghen otalmazta leegÿen Anÿa
zent egÿhaznak zabadsagaat . ÿozagaat . ÿgass
agaat . kÿ ÿelenthetÿ kÿwe . Nem gondolwan
Sem az kÿralnak haragÿawal . Sem gonoz ne
peknek arwltatasawal .. Nem feelween sem
halaltwl ees . ha isten azt akarta vona . De
mÿndenek bÿzwan es nagÿ batoron megh
fed vala bÿneeról . es enghedetleneket meg
es atkozot . es wr istennek ÿgaz ÿteeletÿ ottan
bezeede wtanna kówetkózót . Azonkózben
ez zent Iambor meg emlekózÿk vala . mÿkeppen
lakozot az Cellaban . es gÿakortaa meegÿen va
la wÿthamÿ Calastromban . es ott mÿnt egÿ
frater maganak lakozÿk vala .. Cartusÿa mod
ra eelween ; Olÿ nagÿ zorgalmas vala kedeeg
hallottaknak temeteeseben . vala hol hallot
kÿt meg halnÿ hogÿ mÿndenek mas ÿobnak
aloÿtanaak lennÿ / Azonkózben mÿkoron hall
ottak napÿa el ÿewt volna es egÿ pap Iam
bor hallottak neweeben Soltaart olwasna .
meenÿból zozat ÿewe hozÿaa mondwan .
ffÿam meen el . Lÿnkonÿaÿ pÿspekhez es
Cantuarÿaÿ ersekhez . es mongÿad meg ew
nekÿk hogÿ alattok valo eegÿhazÿ neepeket
ffeggÿenek meg . ew fórtelmes eelettról m
ert felette meg banttÿaak annak mÿatta
az wr istent / Az ollÿan hallason az pap Iam
bor meg rettene es azon <eellyen> eeÿel al
maban masodzor esmeg meg zolala mond-
wan .. hogÿ meg hÿgged . meen el es mÿko
ron az pÿspek mÿseet mond : wr ffel mwta
tasanak ÿdeÿn . meg latod : az pÿspeknek
kezeÿben az zent Ostÿat valtoznÿ egÿ kÿsded
germeknek zemeelÿeeben : mel bÿzonsag-
-nak

{638a}
Ielenetÿeert az Iambor pÿspek meg hÿzÿ mon
dasodat / Mÿkoron az pap Iambor mynd azon
keppen meg mondotta volna az zent hwgo
pÿspeknek wr istennek ÿzenetÿt es azonkózbe
nagÿ sÿrast tenne . Az Iambor pÿspek es hal
wan nagÿon sÿra raÿtta . Az pap Iambort
kedeeg nem hagÿaa eelnÿ ez vÿlagon De
zent zerzetben ÿndoÿtaa az ew meltosa
ganak okaert / Annak wtanna . meg ÿze
nee Cantuarÿ erseknek ees azon istennek
ÿzenetÿt De semÿt nem gondola vala vele
mert ew ees hasonlatus vala az tebbÿhez
Egÿ ÿdóben zent hwgo pÿspek meegÿen va
la egÿ varason atal . es eleÿben keleenek
az ott lakozo neepek . keerween hogÿ eegÿ
erdengeshez meltoztathneek ÿewnÿ kÿt eró
ssen meg kótóztenek vala . Es mÿkoron oda
meent volna / ÿmachagot teen eerette es
ottan meg zabadwla / Egÿ azzonÿallathoz
esmeg pokolbelÿ erdeg lidrocz keppen ÿar
vala . kÿeert ees mÿkoron ÿmachagot tót
volna meg menekódeeg : Mÿeert kedeeg
nehez vala ez vÿlag kózót eelnÿ . ezeeben
forgatwan az zeerzetbelÿ angÿalÿ eeletót
gÿakortaa kenÿeregh vala wr papanak . h
ogÿ tenne mast helÿette . De semÿkeppen nē
halgattateek meg : Annak wtanna gondo
laa hogÿ kÿwe mwlneek az ew zerelmes
attÿaÿt es attÿafÿaÿt meg latogathnaa .
Cartusÿa hazban . meel wton meenwen
ÿeween . nagÿ sok choda dolgokat teen wr
istennek dÿcheeretÿre / es mÿndenw̋t nagÿ
tÿztósseeggel fogaggÿaak vala mÿnt ollÿan
zent atÿaak . Es mÿkoron harom hetÿg lakoz
ot volna Cartusÿaban : Esmeg haza ÿeween
pÿspekseegeben . <..> azon wton halarra betegó
deek : es mÿkoron hozÿaa gÿw̋ltenek volna
nagÿ lelkÿ aÿoÿtatossagaat mÿnden zolosma
ÿaat megh olwasaa . es ÿwthwan az Com
pletaban . az verssre Longitudine dierum
replebo eum . napoknak hozÿwsagawal bel
tellÿesóÿtóm ewtet : ew eedes bodog leelk
-eet wr istennek adaa . hogÿ kedeeg eellÿen
zent atÿanak halalaat hallottaak volna
mÿnd zegheenÿek bodog : kÿralok es nagÿ
zeer belÿ wrat . De meeg az hÿtetlen Sÿdok
ees sÿethnek vala az zent atÿa testeehez
nagÿ sÿrassal es ffeel zowal kÿaÿthwan

{638b}
Mert az nagÿ eeló wr istennek bÿz
on zolgaÿa volt volna . Es ennen
magok az Iambor kÿralÿok . ersekók
es pÿspekók twlaÿdon <vyz> vallokon
vÿzÿk vala az zent testót az zent egÿ
hazhoz . Es azonkeppen nagÿ istenÿ fee
lem mel es tÿztósseeggel el helhóteek
nagÿ keench gÿanant / Ew pÿspeksee
geenek nÿegÿwen neegÿ eztendeÿben
Mÿkoron kedeeg az zegheen reea ronh
anna akarwan az ew eedes feÿedel
móket lathnÿ . egÿ embernek karÿa
kettee zegheek . es mÿkoron az nagÿ
keserw̋ faÿdalomban el zóndóródót
volna . Nekÿ ÿeleneek wgÿ mÿnt
alom zerent . ÿlletee az embernek
faÿo karÿaat . es ottan meg vÿgazeek
Azt lathwan az sok neepek nagÿ leel
kók aÿanlasawal dÿcheerÿk vala wr
istent / EEggÿk kedeeg mÿkoron hozÿaa
nem feerne . monda nagÿ ffel zowal
chak ÿllethetneem amÿ kegÿes atÿa
nknak zent testeet bator azonnal m
eg halneek . Es wgÿ leen . mÿnt ÿlle
tee . azonnal hazahoz meene es hala
lahoz keezewlween gÿonassal zentsseeg
veetellel ottan kÿ mwleek ; Mÿkoron
esmeg egÿ gonoz ember meg wrzotta
volna az zent egÿhazat hol zent hwgo
Confessornak zent teste nÿwgozÿk es
annak okaert istennek chapasa zerent
kÿ apattanak volna . zemeÿ : mÿnt
magaat meg ÿsmeree . az ÿozagot
es bÿneÿt meg vadolaa . ottan meg
adateek zeme vÿlaga az zentnek eer
deme mÿat / O zerelmes atÿamffÿaÿ
ha mÿnd meg kellene ÿrnwnk es
: zamlalnwnk menee zamtalan ÿrg
almat tót leegÿen es naponkeed teezen
wr isten ez ew zerelmes zÿz zenth
Confessoranak erdeme mÿat . nem vol
na ÿdónk reea ; ÿme azert mÿkeppen
Az wr isten dÿcheerteteek es ffel ma
gaztaltateek meennÿen fóldón az ew
hÿw zolgaÿanak zentsseeges eelete
mÿat . kÿnek mÿ ees bodog erdemee
ben es zent essedózeseeben bÿzwan
tÿztóllÿók es dÿcheerÿók ewtet ez maÿ
zent Innepe napÿaan / Anÿa zent egÿ
hazzal eegÿetembe / Leen kedeeg ew

{639a}
Kÿ mwlasa azon ÿdóben mÿkoron wr
ffÿw zÿletethnek wtanna ÿrnanak Ezer
keth zaaz hat eztendóben .. kynek koporss
oÿara egÿ aÿoÿtatus doctor eellÿen ÿrast
zeerze erek emlekózettre
Pontificum baculus . Monachorum norma . scolarum
Consultor Regum malleus hwgo fuit
Dÿchewseges zent Er
-sebeth Azzonnak Inne
-peeról . ky vala Magy
-ary Andre kÿralnak
Leanÿa .
Wr Iesusban Cristusban zerelmetes atÿam
ffyaÿ mÿeert ez maÿ napon Anÿazent egÿ
haaz ÿllÿ es tÿztólÿ . Dÿchóseges zent Ersebet
Azzonnak meltossagus ÿnnepeet . ew nagÿ
zent eeleteenek : es tekeelletes ÿozagus ma
lazttÿanak . bÿzon Idwesseegre ÿgazgato pel
daÿanak es bewseeges erdemes voltanak
nagÿ voltaert . kÿknek mÿatta egheez kerez-
ttÿenseegót es tellÿes anÿazent egyhazat
meg eppeÿtte : Mert nÿnchen olÿ reend
belÿ Adamffÿa : Akaz ez vÿlaghÿak akar
egyhaz belyek . z . wrak hatalmasok . zeghe
nÿek bodogok . zÿzek hazasok ózwegyók
zerzetósók : tyztasaag . es penitencia tartok
ÿgazak es vezedelmes bÿnesek /. kÿk / ÿo
peldaat . bÿzon regulaat ÿgaz eeletót nem
vehetneenek az . ew ez wylagon valo
zentsseeges eeleteeból / Annak okaert ha
ÿol reea gondolwnk . eellyen gÿarlo zem
eelnek . zereeben . massaat alÿg talalha
ttÿok . ÿrasban . kÿ mÿnd ew kÿsdedseegee
tewl foghwa . wgÿan eeggÿesewlt volna
az wr istenhez . mÿnd az ew zent paran
cholatÿnak meg tartassaban .. mÿnd ez vÿ
lagnak meg wtalasaban . kÿról akarwan
vala mÿ keweset ÿrnÿa mÿ Idwesseeges
tanwsagwnk mellee . segheellÿen megh

{639b}
Ertelemmel es Zent leeleknek malazttÿa
wal . wr Iesus Cristus az ew zerelmes zolgalo .
leanÿanak es ÿegÿóseenek eerdemeert .
Elssew Capitulum .
ÿmaran lassok meg mÿkeppen tamada
dÿchóseeges zent ersebet azzon es mÿ
keppen eele ew kÿsdedseegetw̋l foghwa
tÿztassagban zeplo̗telen zÿzesseegeet meg
tarthwan . mÿnd . hazassagaÿglan . kÿhóz
keeróm . halgassanak hozÿaa . mÿnd kÿk zÿ
zesseegót akarnak tartanÿ . Cristus Iesusnak
es veegÿenek modot regulaat . zent erseb
ot azzonnak . eeleteeból / Az ÿdóben mÿko
ron . Cristus wr ffÿw zÿletethnek wtan
na ÿrnanak Ezer . Keth zaaz tÿz awag̋
kózel hozÿaa eztendóben . Adateek ez
zent meennÿeÿ magzat . Magÿar orzag
belÿ Andras kÿralnak az ew Iamborsa
ganak erdemes voltaeert . kÿnek a[n]nÿa va[la] gertru[dis]
morwa[i] herczeg [lea]nÿa Es mÿkoron
ez leanzo ewt eztendós volna .. es eze
kezdót newekódny . olÿ nagy zent malaz-
tod ada ewnekÿ wr isten : hogÿ mÿnde
nek chodalkoznak vala raÿtta / Merth
lattÿaak vala mÿkeppen gorssan fwth
sÿet az zent egÿhazhoz . meel aÿoÿtato
son hal mÿseet . meel nagy gondot vÿ
sel az zeghenÿekról . meel nagÿ tÿztó
sseeggel ÿllÿ az zent Innepóket . mÿnd
en hewólkodasnal es ÿateeknaal kÿl
Ha . mÿkoron lean̋ tarssÿtw̋l tórteent <..>
tamczba vÿtetnÿ awagÿ ÿateekban : mÿ
nth hamarab vegeet zakaztotta wr iste
-neert . es zent egÿhazban awagy Capo
lnaban fwtot be ew meennÿeÿ attÿ
anak hazaban . es ott awagÿ ÿmach
agra atta magaat Awagÿ kenÿweth
ragadot kezeeben . es tettette magaat
ha mÿnt ÿrast olvasna . hogÿ chak kÿ
vohathnaa magaat ez vÿlaghÿ hewolko
dasbol . Tórteneek egÿ napon mÿkoron
nagÿ hÿdegh volna . hogÿ . wgÿ mÿnt
senkÿ ne lathnaa : vÿnne apro marade
kokat az vaar kapwÿa eleeben az zeghe
nÿeknek . es ÿme elól talalaa az ew
attÿa chodalkozwan raÿtta . ennen ma
ga mÿt ÿarna es howa syethne m
egh zoloÿtaa ewtet . ffÿam ersebót ho
wa meegÿ . mÿt vÿzz . Az nemes kÿ
ral leanÿa mÿeert felette zemeermes

{640a}
Vala . nagÿon meg Zeegÿenlee magaat es
megh ÿÿede es nem twda feelelmeeb
en eegÿebet mÿt felelnÿ . ÿm rosaat vÿ
zok Az ew attÿa kedeeg mÿnt ezós em
ber meg gondolaa hogÿ nem volna
rosa vÿragnak ÿdeÿe hozÿaa hÿwaa
es meg lataa kelebeet . haat mÿnd z
eep rosa vÿraag : Az azzÿw apro porte
-ka . O nagÿ artatlansaag . O zeplótelen
seeghnek halhatatlan malazttÿa . ÿme
Az aldot meennÿeÿ kÿral nem hagÿaa
az ew zerelmes zolgalo leanÿa bezeede
-et hamÿssagban . hogÿ zemeermót ne
vallana . de ÿnkab zentsseeges voltaat iste
nÿ ÿrgalmassag kówethnee . Azt lathw
an az ew attÿa el chodalkozeek raÿtta . Ez
leanzo ha eelhetend vala mÿ naggÿaa
leezen . Annak okaert nem akarnaa mÿw
elkódetÿben meg bantanÿ . lathwan hog̋
mÿnd lelkÿ aÿoÿtatussagaban . mÿnd ÿo
mÿwelkódetÿben . Cristus Iesusnak aÿoÿta
tus zolgalo leanÿa volna ; Meelʼʼ nagÿ
istenÿ feelelemmel es aÿoÿtatussaggal .
hallot leegÿen mÿseet . megh ÿsmertetÿk
mert wgy olwastatÿk rola hogÿ mÿkoron
Az zent ewangeliomot hallotta . Awagÿ
az oltarÿ zentsseegót ffel mwtattak . az
onnal . mÿnd karÿaÿrol feÿeeról . mÿnd
zeepseegót eekósseegót . le hanÿot vetóth
hogÿ mÿwel nagÿobban magaat megh
alazhatnaa . Cristus Iesus kerallÿanak zÿ
ne elót . Azzonÿwnk zÿz mariat ked
eegh es zent Ianos ewangelistaat ew
zÿzesseegenek otalmazattÿara valazto
tta vala . es olÿ nagy zeretettel zolgal
vala ewnekÿk hogÿ soha senkÿt az ew
newóket emlóythween heÿaban es ÿre
-sen el nem bochatot . Mÿkoron mÿnd
eellÿen zentsseeges lelkÿ ÿozagokban
gÿoropodneek ez nemes kÿralÿ genge
magzat . felette ÿghen kedwes vala
az kegÿelmes wr istennek elótte . vÿ
zon ellen Dÿchóseeges zÿz zent ersebet
azzon ees ÿghen ffeel gheerÿeztótte vala
zÿweet lelkeet . Cristus Iesusnak zenth
zeretetÿben . wgy hogÿ ha zabad aka
rattÿan ÿarhatot volna soha hazassag
nak terheet ffel nem vette volna .. ÿme
azeert meel nemes peldaat modot vehet
es regulaat myndden zyzesseeg tartoo . ez
kÿsded keralÿ magzatnak eeleteeból

{640b}
Kÿról meeltan vehettÿók bólchnek mond
asaat proverbium . xj . mulier gratiosa . inveniet
gloriam .. Az malaztus azzonÿallat . dÿchó
seegőt leel .: Bÿzonÿawal malaztus leen ez
zent Ersebót azzon mÿnd ew ÿffÿwsagatwl
foghwan . halalaÿg Azeert nagÿ dÿchósee
gót ees hÿzÿók erdemlót wr istennek zent
orzagaban . mÿnt ÿobban meg hallÿok
De kerdhetne vala kÿ lelky tanwsageert
mÿnemew ÿegókból ÿsmertetÿk meg . az
malaztus leelók . Doctoroknak mondasok
zerent ÿmez neegÿ ÿeles dologbol . Elssew
isten ellen valo gonoz mÿwelkodetnek w
talattÿabol / Mert wgÿ mond rola zent Ber .
ÿghen zoross . embernek ew zÿwe semÿ ket
ellenkódew allat oda nem ffeer thwdnÿa
ÿllÿk isten es erdegh / Zent Gergel doctor m
-eg wgÿ mond . Soha addÿglan mÿg bÿn
be <ka> lakozwnk es eelw̋nk . wr isten es
az ew zent malazttÿa mÿ hozÿank nem
ÿew / Azeert ha azt akarya ember hogÿ m
alaztus leeg̋en . mÿnt az meergót es az Iasp
ÿs kegÿot mÿnden fórtelmet el tawoztass
-on / Masod . ÿegÿ kÿben malazt vagÿon
mÿkoron ennen magaat eremest meg alaz
ÿa az istenÿ zolgalattra es penitencia tarta
sra bator byntelen leegÿen ees . Az elsóról
wgÿ mond wrwnk Iesus az zent ewangeli
omba . [] Ha kÿ eghemet es az en bezee
dÿmet zeegÿenlendÿ . Azt embernek ffÿa
ees zegÿenlÿ erched meg ÿsmernÿ . az zent
angÿaloknak elótte . Zent Isaÿas ꝓptha za
ÿa atal meg wgÿ mond . Lxvj kÿre tekeen
chet es nÿeezÿek ha chak az alazatus zÿw
re es az en bezedÿmet feelóre ? Az masod
rol wgÿ mond aranzaÿw zent Ianos .. Az ÿ
gaz penitencia : kÿ istennek malazttÿa mÿat
leezen . mÿndden arannaal dragalatosb . m
ÿndden keenchnel . meltob es foganatosb : har
mad ÿegÿ kÿben istennek malazttÿa vagÿon
mert ez vÿlagot mÿndden ÿawÿwal semÿ
nek twggÿa . es mynd hattra hannÿa . kÿ
ról wgÿ mond zent gergel doctor . Mÿnd add
eglan eedes es gÿenÿerw̋seeges <e> mÿgh em
ber vele eel . es az leelkÿeket nem kostolta
De mÿkoron az leelkÿeket meg kostolangÿa
ottan mÿndden testÿ . es ez vÿagÿ dologh
ÿzetlen leezen . es dohoz mÿnt az ganee
Zent Agoston meg wgÿ mond . Az malaztban
eeló leeleknek semÿ nem eedes chak az wr
isten

{641a}
Neegÿed istenÿ malaztnak ÿegÿe . mÿkoron
embernek zÿwe lelke . bwzgossagus istenÿ
aÿoÿtatussagban fóródÿk . es wntalan
mwkalkodhatÿk istennek tÿztóssegeere
Erról wgÿ mond zent Agoston doctor . Az
wr istennek ew malaztus zeretetÿ vala
hol vagÿon . nem ÿl vezteg . Nem resth .
Nem heelwolkodÿk : De nagÿ mwkaat tezen
eróssen dolgot chelekódÿk / ha kedÿglen
nem akar mwkalkodnÿ . haat ott nÿn
chen wr istennek zeretetÿ es kelleme
tes malazttÿa / Ezenról wgÿ mond .
prosper . es be ÿrtaak az tórwen kenÿbe
de pe . d . ij . § Charitas . hogÿ vala hol lee
nd az wr istennek kellemetessee teewó m
alazttÿa . mÿnden isten ellen valo bÿnn
ek ellene aal .. ÿo mÿwelkódetókben be
wólkódÿk : ez vÿlaghÿ ragadwanÿoknak
kesalkodasaat meg wtaltattÿa . es vala mÿ
emberÿ gÿarlosaghnak nehez lattatÿk az
teetetÿ emberrel .: kÿról mas ÿras wgÿ m
ond . mert az zeretónek semÿ nehez nem
lattatÿk terhesnek : Mÿnd eellÿen nemes
lelkÿ es ÿozagus wtakon ÿaar vala dÿ
choseeges zent ersebeth azzon<n.> annak oka
eert emelkódeek . ennÿ ffel . meennÿen es
fóldón O azert wr Iesus Cristusban ze
relmes atÿamffÿaÿ . <az> kÿk tÿzta es ze
plótelen eeletben akartok eelnÿ : eegg
ÿesw̋llÿetók . az eedes zeep Iesus wrwnk
zÿleÿeehez . es . zerelmes ÿegósÿhez . kÿk
kózzól eeggÿk es ÿeles nemes azzonÿw
nk es nemzetw̋nk magÿar orzagbol
zent ersebeth : Tÿnektek zolok tÿztassag
tartok ótózÿetók ffel az menÿekzóÿ rw
haban . ha Az meennÿeÿ aldot kÿral ffÿ
anak eleÿben akartok . mennÿ : ha kÿ
nem twggÿa mÿ leegÿen : az menÿekzóÿ
rwha . tanwllÿatok meg . zent Angÿal
nak mondasabol . elssew rwha monda
tÿk . testÿ zeplótelensseegh . az az . artatl
-an eelet .. Masod rwha . az isteny zēt
zeretet . Harmad . zemeermósseeg : thwd
nÿa ÿllÿk zolasra . latasra . hallasra . es
mÿwelkódettre . Semÿre felette gondot
nem vÿselween . chak kÿ istenee . ha le
het mÿndden erzekenseegeet bel rekezthw
een . ez vÿlaghÿak elót : es wgÿ ÿarÿon
mÿnt twlaÿdon wr istennek zÿne elót /
volna .

{641b}
Nagÿ feelelemmel . órÿzettel . nagÿ gon-
dal .. Semÿ ollÿat ne teegÿen . ne zollÿon
ne gondollÿon zÿwel . kÿwel megh ze
plósóÿcche kÿw̋l belól valo zÿneet zem
elÿeet . es az wr isten reea haragoggÿeek
Kÿról wgÿ mond zent gergel . embern
ek testÿ zÿzesseege tÿztasaga nem kell
emetes es nem vÿlagus . nem eerdem
es . Az belól valo lelkÿ zeplotelens-
eegghneel kÿl / el kel azert mÿndden
zyw̋ belÿ zandekot . kÿwansagot . akaratot
es gondolatot tawoztatnÿ . ha kÿ ÿol ak
arÿa meg otalmaznÿ ew tÿztasagaat
pelda mÿnekewnk mÿnd az nemes
zÿzek kÿk eellÿen dÿchóseeges Korona
wal . eewrw̋llyek vÿgadnak mennÿ
eknek orzagaban Cristus Iesusnak elótte
kÿknek zent eerdemeknek mÿatta en
gheggÿen mÿnekewnk ees malazot .
Masod Capitulum
Masod reeze bezedewnknek leezen Dÿ
chóseeges zent Ersebeth azzonnak hazassa
gaban valo meltossagus eeleteeról : Lath
wan . azert hogÿ az zent zÿzesseegben m
egh nem maradhatna . ÿollehet nagÿ
lelkÿ banattal es keserw̋seeggel . az ew
tÿztólendew attÿanak enghedelmes lee
wen : wr istennek zent parancholattÿat
ees bel tellÿesóÿthween . nagy istenÿ fee
lelemmel es alazatossaggal . reea mee
ne . Nem bÿnnek gÿenÿerw̋seegeert De
az kÿralÿ magzatossagnak nÿomdokaert
es az harmÿncz dÿchóseeges koronanak m
eltosageert kÿt az ÿo es ÿgaz hazassagban
Iamborwl es tórween zerent eelóknek
zerzót wr isten / De mÿ oka leegÿen hogÿ
az hazassoknak harmÿncz Koronaat adnak .
Doctor zawok wtan zolwan : Mert zent
haromsaghnak hÿtÿben eelween tartoznak
megh tartanÿ . az tÿz parancholatot . kÿt
ha harom tÿzzee teez harmÿnczat teezen
Awagÿ kedeeg . mert harom zentsseeges
hazon vagÿon az zent hazassagban . twd
nÿa ÿllÿk . hÿt . kÿnek mÿatta eegÿbe
aggÿaak magokat : magzatossag : ÿo remeen
seeg alat . es zentsseeg . az az . anÿa zent
egÿhaznak hazassagra kÿ adot zentsseege /

{642a}
Mÿkoron azert Zent Ersebet azzon A
datot volna . hazassagra Turingÿa her
czegnek . es zórzeteet zÿzesseegról haza
ssagra valtoztatta volna wr istennek
akarattÿabol : Nem valtoztataa el ew
zÿweenek lelkeenek aÿoÿtassagaat De
mÿg towab towab . adÿg nagÿoban
meg bewóÿtÿ vala ew ÿozagus tee
temeenÿenek erdemes voltaat : wgÿ
anneera hogÿ chodalkozneek . az ew w
-ra . ollÿan gÿenghe azzonÿallatnak
gÿorssassagus serenseegen : Es megh
akarwan kÿmellenÿ keerÿ vala ew
tet hogÿ ne tórnee meg ollÿan ÿghen
magaat : De ez nagÿ malaztus azzo
nÿallat nem tehet vala ÿo zokasan
ak ellene : mÿndennek azert ÿo p
elda . vala . es bÿzon tanwsaag . az
erek Idwesseegre . mÿnden nemew tee
temeenÿe : Gÿorssan ffel kel vala
reeggel .. hogÿ mÿndennek elette me
hette mÿsere predicaciora / ott sem aal
vala az ffee helÿen De az zeghenÿek
kózót es alaab valo ótózetben honn
-em mÿnt tÿztósseege atta volna . Se
mÿt nem gondol vala ez vÿlaghÿ
kÿw̋l valo tÿztólettel . az nagÿ ala
zatussaghnak meltosagaert : A''meelʼʼ
rwhaÿaban az zent egÿhazhoz ment
mÿnt haza ÿewt azt ottan vala m
eelÿ zegheen azzonÿallatnak atta wr
istennek kedweert : Gÿakorta beÿtólt
vÿgÿazot es ÿmatkozot . sÿrwan oh
aÿthwan . mÿnd eetzaka / Gÿakortaa
ennen maga . magaat Neha kedeegh le
anÿwal ees Cellaÿaban ostorral ve
zzówel gÿettertte ew genghe testeet Cri
stusnak keennÿaert / hogÿ kedeeg mÿn
denestw̋l foghwa . ellene mondhatna
ez vÿlaghnak egÿ zegheen pap Iambor
nak kÿnek Conrard vala newe foga
dast enghedelmesseeg zerent hogÿ va
la mÿt Cristusnak kepeeben vala mÿt
ewnekÿ <p> meg parancholna . abbol kÿ
nem haghna : es mÿndenben enghedel
mes lenne mÿnt lelkÿ Confessoranak .
Az Iambor Confessor kedeeg nagÿ gon
dot vÿsel vala . az zent Azzonnak Idw
esseegeról . wgÿ hogÿ vala mÿkoron tór
-teent

{642b}
Parancholattÿaat meg masolnÿ . soha peni
tencianaal kÿl el nem enghette De aw
agÿ az leanÿokkal ÿghen verette Awagÿ
vÿz kÿnÿr beÿtót vetót ew reeaÿa . Annak
felette nagÿon meg feddótte zowal .
Annak felette . Ez zent Ersebet azzon nagÿ
ÿrgalmas vala . mÿndden rend belÿ zee
genekhez . kÿról wgÿ olwastatÿk hogÿ
mÿnden ÿw̋edelmóket az zeghenÿeknek
oztogatta . es neha sem maganak . sem wd
wara belÿ chaladÿnak nem volt mÿt
eennÿ / Ha mÿkoron peenze nem . ennen
rwhaÿaat el atta . es az zeghenÿeknek
zÿkseegóket meg zórzótte . Neha kedeeg
el be ment Az zeghenÿek hÿspotallÿa
ban . es az rwtssagus poklosokat tapog
atta feÿóket mosta es fereztótte . Tórte
neek egÿ napon . mÿkoron wra hon
nem volna .. hogÿ wndok . poklost megh
ferezte ennen hazaban . es nÿwgotaa el
ew wranak . wrffÿw agÿan keth lepó
dew kózót : Es azonkózbe ÿwta haza az ew
vÿtez wra .. ÿme nagÿ bozzw panazzal ele
ÿben eseenek az ÿreegók . kezdeeg nagÿ
eróssen vadolnÿ az zent Azzont . hogÿ teeko
zlo volna . es nem tartanaa takarekoson
ew wranak ÿozagaat . zolgaÿt ees megh
ólnee ehel zomeehal . es mÿndenestewl
foghwa gonoz eeletw̋ volna .. Mondanak
annak felette . ha kedeeg nemes wram
zawnkat nem hÿzód . meen̋ el be agÿas
hazadban es egÿ nagÿ zernÿw wndok
sagus poklost talalz . wrffÿw agÿadon
nÿwgodnÿ . Am lassad ha mÿnd eellÿ
en zeertelen dolgokat el keel enghednÿ
Mÿkoron az Iambor wr azt hallotta vol
na meg ÿndwla raÿtta . es nagÿ her
telen mezeÿtelen fegÿwereed ragadaa .
mondwan . mÿ dolog ez a kÿt hallok
ha ÿmaran ÿozagomat nem kÿmellÿ
awagÿ ennen magamat kÿmellene ?
Nagÿ haraggal be ÿtee az aÿtoot hog̋
mÿnd az poklost megh óllÿe mÿnd az
zent azzont le vaghÿa . Es mÿkoron
ffeel emelte vona az lepódót : lataa
haat ÿme az aldot meg fezw̋lt Iesus
Cristus nagÿ veerbe keweródween /

{643a}
Fekzÿk az agÿon . Ottan megh rettene es bo
chanatot keere tw̋le . es el enÿezeek Cristus
Iesus ew elóle . Az zent Azzon felesseeghe
tw̋l meg azonkeppen bochanatot keere nag̋
sÿrwan es aldomast . ada ewnekÿ mÿn
denre zabadon mwkalkodnÿ : Tórteneek
hogÿ Egÿ Iobagffÿw Romaban menne . teree
be az herczeghóz mÿeert hogÿ wtaban
volna hogÿ lathatnaa az zent azzont kÿ
ollÿan nagÿ ÿo hÿr ÿarna . Es az Iambor
herczeg nagÿ ÿo keddel fogadaa . Es mÿ
koron lakoznaa . keree az wr ffÿw hogÿ
erdemlenee lathatnÿ zent ersebeteth .
Ottan nekÿ ÿzene az ew wra . hogÿ ÿew
ne alaa hozÿaÿok . De zent Ersebet felele
hogÿ nem volna zÿkseeg . oka vala m
ert ez vÿlaghÿ dÿcheeretót nem kÿwan
vala masod kedeeg / mert tÿztósseegre
valo rwha ótózetÿ nem . vala ; Esmeg
nekÿ ÿzene az ew wra . hogÿ eegÿebet
benne ne teenne / Az zent Azzonnak
nem leen mÿt tennÿ . El be meene ha
mar ÿmatkozo Cellaÿaban : es mÿkor
on ÿmatkózneek ÿme wr istennek an
gÿala es eegÿ zeepsegew rwhaat es
nagÿ draga kewekból fÿzót Coronaat
hoza ewnekÿ . es monda hogÿ wr isten
kÿldótte volna .. Es nagÿ eedes halaa a
dassal es kenÿhwllatassal reea vewee
es leanÿwal el wra eleÿben nÿomotek
nagÿ tÿztósseeggel . es el amelkodanak
mÿnd kózónseeggel zÿneenek zemelÿee
nek zawanak es ótózetÿnek zeepsegeen
es eekós voltan . es <b...> bwlchw v
eetellel esmeg Cellaÿaban meene / Es
az vendeegót nagÿon dÿcheereek wr is
tent es az zent Azzont . mert bÿzon Cri
stus Iesusnak zerelmes leanÿa volna .
Annak wtanna twdwan az ew wra . ez ÿo azzo
nnak nagÿ erdemes voltaat tanachot
kerde ew tewle mÿt kellene tennÿ kÿ
Idwesseegeere alkolmasb volna . Es azt
tanacholaa . hogÿ az ÿgeerethnek fóldee
re menne . Ierwsalembe es ott az poga
nok ellen vÿna es Cristuseert vereeth
hwllatnaa .. Az Iambor . meg fogadaa .
zawaat . es el menween . ott vÿaskodek
azonban kedeeg kÿ ees mwleek ez vÿ
lagbol . es az erek dÿchóseegben meene
kÿt mÿkoron meg hallot volna . ennen
hazool . nagÿ halaat ada raÿtta wr isten
nek

{643b}
Tanwsaghnak okaert kerdhetne vala kÿ
De mÿnemew arwal es ÿozaggal . vehetÿ
megh ember mennÿeknek orzagaat ez
halando vÿlagon . Oka ez kerdeesnek m
ert doctornak mondasok zerent soha sen
kÿnek heeÿaba es ÿngen nem aggÿaak
kÿról zent paal apostol ees wgÿ mond .
Senkÿ nem koronaztatÿk hanem kÿ tórw
een zerent vÿaskodandÿk . zent leo papa
meg wgÿ mond : az hewolkodonak es
vezteg fekw̋ónek nem adatÿk az erek dÿ
chóseeghnek orzaga .. Azert lattatÿk hogÿ
vala mÿt keewan eerette az wr isten .
Reea felelween bodogssagus zent agoston
doctor . hÿw leeleknek kepeeben wgÿ mo
nd .. Wram ennekem arwt kellene ven
nem . mÿt : istennek orzagaat : De nem
twdom mÿt keel eerette adnom . Reea
felel es wgÿ mond . zegeenseeggel vee
gÿed meg az nagÿ mondhatatlan kazdag
orzagot .. keserwes banatot <.>agÿ<.> az nagÿ
veeghetetlen eremeert : mwkalkoggÿal
az el fogÿhatatlan nÿwgodalomeert
nÿawalÿat zenwegÿ . az kÿ ÿelenthetet
len dÿchóseegeert . Veegre halaltwl se
vond meg magadat . az erek eeleteert
Ha peldaat keresewnk reea . ÿme zem
eÿnk elót vagÿon bodogssagus zent
ersebót azzon ew vÿtez wrawal eeg
ÿetembe : kÿknek ew zent erdemók es
essedózeesók . leegÿenek mÿ bÿneÿnknek
erekkewl erekkee valo bochanattÿa
Harmad Capitulum
Imaran lassok meg mÿkeppen lakozeek es
mwkalkodeek az harmadÿk eeleteenek ze
reeben . az az . ózwegÿseeghnek regulaÿab
an ; wgÿ olwastatÿk ew rola hogÿ mÿ
koron meg maradot volna . ew tarssatwl
mÿnt eegÿ artatlan gheerlÿcze . akaraak
az ew nemzetsseeghÿ hogÿ esmeg hazass
-agra adnaak . De az zent azzon . wr istent
keerween raÿtta hogÿ semÿkeppen ne en
ghednee De tartanaa . megh . az zent ózweg̋
seegben . es enghednee el vennÿ az hath-
wan koronaat . kÿt az tÿztasaag tartok
nak zerzót wr isten / es lenne abban ees
Idwesseeghes wthnak es regulanak zer
zóÿe ez vÿlaghÿ neepeknek . Az hatwan
Corona kedeeg azokat ÿllety : kÿk ennen-

{644a}
Kÿk magokat meg zoroÿttÿaak tÿztassagh
nak mÿatta es lelkÿ testÿ hat ÿrgalma
ssaghnak ÿozagaban eelween . zolgaln
ak az wr istennek / kÿkben meg ees ÿtel
tetÿk ez vÿlaagh . zent Mathe ewangelio
manak bÿzonsaga zerent : es ha ember
reezes leend benne mÿnt dÿchóseeges
zent Ersebeth azzon . haat az erek bodogss
agot aggÿaak nekÿ eerette : Hallÿok
azeert towabbaa . mÿt chelekódeek zent
Ersebeth azzon ew wranak holta wtan
Hallÿok ez vÿlaghÿ alnoksagnak telhe
tetlenseegeet . Lathwan az ÿreegh wrak
kÿk zomzeedsagban lakoznak vala . hog̋
ez zent Azzon eegÿedewl maradot v
olna reea tamadanak es kÿ hanÿaak vet
eek ÿozagabol mÿnt pwztoÿtoot es tekozl
oot es megh tÿltaat hogÿ senkÿ hazahoz
be ne fogadnaa : O gÿarlo vÿlaghnak ve
zedelmes vendeegseege . Nem leen ew le
anÿwal mÿt teennÿ ez nemes kÿralÿ
magzatnak es Cristus Iesus zolgalo lea
nÿanak zorwla be eegÿ dÿzno barom
aklaban .. halaakat adwan wr istennek ra
ÿtta lett nÿomorwsagon Reeggel ffel kel
ween . meene az zent ferencz baratÿhoz es
keeree hogÿ eenekleneek meg az Te deum
laudamost . ew eerette / Mÿkoron az wczan
el menne . egÿ agnew eelól talalaa kÿ
wel sok ÿoot tett vala . es ez zent azzont
el be tazÿtaa az saarban .. Azon ees nag̋
eremmel halaat ada wr istennek
Lathwan . azert ez wÿlagnak mÿnden
alhatatlansagaat . kózelben akara ÿwthnÿ
az wr istenhez .. gondolaa . hogÿ mÿndene
stw̋l foghwa . kÿ vennee magaat ez vÿ
laghÿ vezedelmess eeletból . Valazta neeg
ÿed allapatot . es meene be zent Atÿank
ferencznek harmad zeerzeteeben . az zeztt
raak kózzee . hol ott mÿnd leelkeewel tes
teewel . erek tÿztassagban zegheenseegben
enghedelmesseegben : holtÿg wr istennek zol
galna : Mÿkoron az ew attÿa azt hall
otta volna . eertte kÿlde hogÿ haza hÿn
aak . De az zent azzonÿallat semÿkepp
en nem enghede nekÿ hogÿ esmeg ez
vÿlaghÿ dÿchóseegre veetethneek . De az
on zegeenseegbe . akarna meg maradnÿ
Annak okaert . hogÿ semÿ gongÿa ne
leenne ez vÿlaghÿakra . ew zent ÿmach
agaban kenÿerghe az ew eedes Iesus

{644b}
Wranak hogÿ mÿnden ez vÿlaghÿ ÿokat
megh wtalhatna .. towabbaa . hogÿ az ew
magzatÿnak emlekózetÿ es zerelme ew zÿ
weebol . kÿ tawoznek . Es . mÿndden raÿ
tta leett bozzwsagokat bekeseeggel zenwed
hetne : Ezeket kedeeg az okaert kerery vala
hogÿ ew elmeÿeet tyztabban ffeel emel-
hetnee az wr istenhez . Es mÿndden ban
tasnaal kÿl zolgalhatna az wr istennek
Mÿkoron azert el veegezte volna zent
ÿmachagaat zozat yewe menÿból hozÿaa
mondwan . Megh halgattatot az te
ÿmachagod en zerelmes ÿegósóm / Azth
halwan nagÿ lelkÿ eremmel teleek bel ew
zÿwe lelke . es nagy eedes kenÿhwllatass
al halaat ada raÿtta az ew zerelmes Iesus
wranak . Es wgÿ leen hogÿ az naptwl
foghwa . sok meennÿeÿ ÿelenetók . eedess
segók . ewrwóndetesseegók : zozatok es
feleletók ÿewttenek hozÿaa . kÿket sok
volna mÿnd elówe zamlalnÿ : mÿkeppen
ennen magawal wr iesussal . es az zent
angÿalokkal zolt bezeellót . es mÿndden
kenÿergeeseere . es keerelmeesere megh
feleltek ewnekÿ . kÿknek vÿgaztalo zÿ
nók latasaabol . es eedes bezeedók halla
sabol . ollyannaa leett vala ÿmaran ez
zent Azzonÿallat mÿnt ha ÿngen ez
feldón nem volna . O bodog zeplótelen
tÿztassaag O aldot ózweegÿseeghnek
erdemess regulassaga : O ez vÿlaghÿ w
talathnak . nagÿ dÿchóseeges koronaza
ttÿa / Ezek en zerelmes attÿamfÿaÿ
Ez vÿlagon valo harom reendbelÿ ee
lethnek ÿgaz es bÿzon Idwesseeges zeer
tartasa .. zÿzesseeghnek . hazassaghnak
es ózwegÿseeghnek tÿzta regulassaga .
Vala kÿ ezeknek kÿw̋le eel . ne bÿzÿeek
benne hogÿ Idwózw̋lhessek . De vala kÿ
ez harom nemes zerzetben kÿ mwlÿk
Annak helÿe erdeme es koronaÿa leezen
wr istentw̋l kÿnek bÿzonsagus fonda
mentomaat meg talallÿok az zent ewan
geliomba . Math . xiij . hol ott ennen maga
Idwezóÿtenk kÿ feÿezee mondwan : Nem-
eelÿ az magok kózzól ezeek ÿó tÿzta fóld
ben . es ffel newekódween . <...> nemellÿ hoza
harmÿncz gÿmelchót . Nemellÿ hathwant .
a scriptor .

{645a}
Nemelʼʼ kedeegh zazat : ez harom lelkÿ gÿ
mólch ÿegzÿ . Az harom rend belÿ erdem
esseegót kÿkkel wr isten koronazÿa Ad
amnak ffÿaÿt mennÿeknek orzagaban .
Senkÿ annak kÿw̋le eelween Awagÿ
az harom reegulassagban gonoz eelween
eerdemót ne varÿon . De vezedelmeth
kÿtw̋l wr isten meg tarchon es oltal
mozzÿon . Dÿchóseeges zent Ersebeth
azzon mÿnd az harom zent regulassagot
teekelletesseeggel meg tartaa . annak ok
aert mÿndden rendbelÿ neepek peldaat
vehetnek az ew zent eeleteeból : ha kÿ
Idwózw̋lnÿ akar : es erdemót kÿwan
gÿóÿtenÿ
Wr istennek kegÿelmes ÿrgalmassaga
mÿat veegre sok ÿozagus mÿwelkóde
thnek <mÿatta> wtanna : kÿeert ÿdee vala meg kor
onaztathnÿ meg lakogattateek : az aldot
wr Iesustwl es meg ÿelentee ewnekÿ
hogÿ hamar kÿ mwlando volna ez vÿ
lagbol : Es wgÿ monda ewnekÿ . En ze
retóm ha akarz en velem lennÿ lakoz
nÿ : Rea felele es monda . En kegÿelmes
wram wgÿ akarom mÿnt te zentsseegód
akarÿa . Es azonkeppen . ÿwta az ewtó
dÿk eelethnek allapattÿaban . thwdnÿa
ÿllÿk eeleteenek halando vegeere . Ott ees
leen mÿndden Idwózw̋lew leeleknek
bÿzon peldaÿa regulaÿa : mÿkeppen emb
er zerezÿe magaat ew halalahoz : Doctor
oknak mondasok zerent . ÿmez heet dol
gokat talallÿok zÿzegosóknek lennÿ hoz
ÿaÿa / Elezer . hogÿ ÿo eeletben . leegÿen
ha annak elette gonoz eeletben eelt . ha
lalanak elette el kel hadnÿ . mert ha
gonoz eeletben . kÿ mwlandÿk erekkee el
veez .: Masodzor . ÿo ez vÿlaghÿaktwl
magaat el zakazÿa . es mÿndent eegÿeb
et twdnÿa ÿllÿk ÿozagaat morhaÿaat
ÿaÿt ffÿaÿt . kÿket vele el nem vÿhet
hogÿ terhet ne teegÿenek halalanak ÿdeÿn
De mÿkeppen mezeÿtelen ÿewt ez vÿlagra
esmeg mezeÿtelen<..> kezewllÿon hozÿaa
Harmadzor . Tóredelmesseegót teegÿen
mÿndden gÿermekseegetewl foghwa va
lo bÿneÿról : es meg zannÿa bannÿa
mÿkeppen az wr istennek yo voltaat m
egh bantotta : Es mene ÿokat heÿaba
el el mwlatot el veztót . es menee go
nossagogban eelt . es olÿ zandekkal vee
get vessen nekÿ . ha towabbaa eelne so
ha ollÿan gonoz eeletben nem eelne .

{645b}
Negyedzer Keserw̋seeggel valo tÿzta gÿonast
teegÿen rola . Semÿt ew bÿneÿben el nem
tagadwan / Mert zemeeremseegnek mÿatta
sokat el veztenek . meg tagadwan bÿneket
Ewtód : Oltarÿ zentsseegót es zent keneteest
veegÿen ha lehet es helÿe vagÿon / ÿo
hÿttel remeenseeggel . es zent zeretettel :
Hatodzor . wrwnk Iesus Cristusnak . zent
keenÿarol halalarol . es mÿndden ÿo .
voltarol . eedes zÿwel leelekkel halakat
aggÿon es meeneere lehet zÿweben forg
assa . kÿneel kÿl Soha eegÿ ember sem
Idwózw̋lhet . Sem koronaztatÿk -
Hetedzer . az az . ÿdeÿeenek wtolso rezee
ben . meneere az betegsseeg enghedÿ . zent
ÿmachagban foglallÿa magaat veeghÿg
essedózween es kenÿeróghween wr istenhez
Azzonÿwnk mariahoz . es mÿnd az me
nnÿeÿ zentókhóz ; Annal ÿob ha eegÿe
bekkel ÿmattat magaert . EEllyen Idwe
sseegós dolgoknak wtanna . bÿzodalmas
leezen ember . dolga halala . kÿ mwlasa .
Mynd ez eellÿen dolgokat be tellÿesóÿtee
zent Ersebót azzon anÿank . Es mÿkoron
el kózelgethne az veegsew hora . esmegh
nekÿ ÿeleek az kegÿes Iesus mondwan .
ÿewÿ el ÿmaran en zerelmes ÿegosóm
az teeneked meg zereztetót dÿchóseeges
lakodalomba .: Azonkózbe fordoÿtaa
feÿeet az ffal felee . hol ott fekzÿk vala
es kezde ÿmatkoznÿ nagÿ eedesseeggel .
ÿme azonkózbe eegÿ ÿghen zeep meenn
ÿeÿ madarka eleÿbe ÿewe es kezde e
lette nagÿ zeep eedes eenekleest tennÿ . hogÿ
hozÿaa keepóst zent ersebót <.> ees kezde eenek
lenÿ Es monda leanÿanak . mÿt tenne
tók ha pokolbelÿ erdeg reeatok ÿewne
Monda azonkezbe fwss el ffwss el ha
rom ÿzbe . annak wtanna esmeg mon
da ÿme el kózelget az hora kÿben C-
ristus Iesus ez vÿlagra zÿletót az eeff
elÿ ko<.>r . es azonkeppen . ayanlaa leelk
eet az aldot zÿletót Cristusnak es el .
nÿwgoweet wr istenben : ÿme azonn
al nagÿ zeep meennÿeÿ ÿllat ÿtee meg
az hazat es az zent test mÿnt az bal-
samom ollÿanna leen . Es <.>neegÿed
napÿghl<.>an el temetetlen hagÿaak ee
ÿel es nappal . eedeskódween az zeep ÿl
latban . es mÿkoron az zent egÿhazhoz
vÿtteek volna : nagÿ soksaghw̋ madarak

{646a}
Ieweenek az zent egÿhazra : kÿt soha <...>
annak elette nem lattanak vala . nagÿ
chodalatus zeep eedes eenekleest teween
Meelÿ horaban kedeeg az bodog leelek
testeetw̋l . el valeek : hallattateek nagÿ
eedesseeggel eneklenÿ : Az Responsoriomot
Regnum mundi etcetera : Leen kedeeg temeteese . Ne
meth orzagbelÿ Markbwrban . mÿkoron
ÿrnanak wr ffÿw zÿletethnek wtanna
Ezer keth zaaz harmÿncz egÿ eztendóben
dÿcheertethween mÿnd ez ÿdeÿglen Nagÿ
sok ÿegÿekkel . choda teetelekkel . es ÿrga
lom leetelekkel . wr istennek <...> newe
dÿcheeretÿre . ez ew nagÿ zentsseeges
voltanak melto emlekózetÿre : kÿnek
zent erdeme leegÿen mÿ bÿneÿnknek
bochanattÿa .malazthnak nÿereese es az
erek dÿchóseeghnek ÿwtalma Amen
Imaran lezen emlek-
ózeth Azzonÿwnk M-
-arÿanak templomb-
-a . ÿelenteseeró̗l .-.
Wr Iesusban Cristusban en zerelmes a
tÿamffÿaÿ . engheggÿe az mennÿeÿ dÿchó
seeges wr ffÿw magzat zent malaztt
ÿaat es ÿozaganak vÿlagossagaat mÿ
twdatlansagwnknak ertelmeere kÿ eed
-es zent [z]yleÿeet dÿcheernÿ akarÿok . kÿt meen̋
es fóld es mÿndden teremtót allatok
dÿcheernek : O ha megh tekeenttÿók zerel
mes atÿamffÿaÿ ez maÿ zent Innepnek
meltosagaat bÿzonÿawal nem alaab
valo Azzonÿwnk marianak az eegÿeb
innepeenel Mert ez maÿ napon ÿelenteteek megh
elezer ez vÿlaghnak az ew zentsseeges
volta mÿkoron az ew zent zÿleÿ ffel vÿ
veek az wr istennek . templomaban . kÿ
ÿewendó vala hogÿ az felsseeges teremtó
wr isten ffÿanak bÿzon temploma lenne
ffel vÿweek mondaam . zent leeleknek
oskolaÿaban . kÿ ÿewendó vala hogÿ m
ÿnd ez vÿlaghÿ Idwózw̋ló neepeknek
byzon mester azzonÿok lenne . ffel vÿweek
az zÿzeknek conwenteben hogÿ alkol
-mas ÿdeÿgh ott zeplótelen tÿztasagban

{646b}
Lakozneek / ÿozagokban gÿoropodneek : emberÿ
ÿo erkóchben newekódneek . es kezÿ m
wkaat tanwlnÿ . kÿwel annak wtanna
eeleteet keresnee . es haza nepeet taplal
naa / mÿndennek felette kedeeg hogÿ az
wr istennek tórweenÿeet parancholatt
ÿaat es az zent ÿrast meg tanwlnaa
kÿknek mÿatta wr istent twdnaa dÿ
chernÿ zolgalnÿ es ennen magaat Id
wezóÿtenÿ . EEllÿen nemes regulaÿok
vala ooh tórweenben az hazassagra me
nendó kÿsded lean ÿffÿaknak : kÿnek for
manÿaat es regulaÿaat mastanÿ ÿdóben
az ÿo Apachÿa zeerzetben eeló ÿffÿak tar
-ttÿaak Mÿkoron azert heet eztendós vol-
-na es felette gÿengeseeges zÿz . tÿzen ewt
garadÿchon meene ffeel . <kÿt> wr isten<.>
zent malazttÿanak hatalmawal . kÿt az
ew zent zÿleÿ aloÿthnak vala hogÿ ew
embersegheewel ffel ne haghasson . chodal
koznak vala azert raÿtta az ew zÿelÿ h-
ogÿ ew benne ennee emberseeg volt volna
chodalkozÿk vala raÿtta az wr istennek
papÿa ees kÿ ewtet az zÿzeknek oskola
ÿaban be zentólee es adaa lakoznÿ
es nagÿot veelnek vala mÿnd nyaÿan
ÿewendóre ew benne lennÿ /
Imaran rÿwÿdeden lassok meg honnan
tamada . Es howa meene ffel .. es mÿne
mew hatalmas ÿozagus leen . ew eele
teeben . Elezór azert zolwan az ew zent
tamadasarol ez vÿlagra . kÿról twdom
eeleget zoltwnk az teeb zent Innepe nap
ÿban ha bÿzonsagaat keressók : tellÿes
mÿnd egheez ooh tórween vele . mÿke
ppen fo<..>gantatot zÿletót es mÿnemew
tÿztólendó zemeel lenne . hatalmas ÿo
zagus es zentsseeges . kÿról vegre wg̋
olwastatÿk hogÿ Attÿa nazaretból valo
volt Annÿa kedeeg Betleemból : Nemz
etsseegzerent kedeeg . kÿralÿ es papÿ mel
tosagbol folÿas zerent zallando leen .
kÿról az reeghÿ zent patriarchaak proffe
taak istennek ÿelenteseeból nÿlwan zol
tanak .. kÿkról mastan sok volna zaam
zerent megh emlekóznÿ / zollÿwnk azert
az eedes kegÿes zÿz Azzonÿwnknak aldot
zemeelÿeeról es zent zemeelÿeenek nem

{647a}
Kÿkból az mÿ zÿw̋nk leelkewnk eeletót ere
met es vÿgasagot vehet : Ez azert leen az
nemes zent zÿz kÿ ez zeeles vÿlagot meg
vÿlagosoÿtaa : zent Dauid proffetanak bÿ
zon mondasa zerent psᵒ xc vj vÿlagh tama
da az ÿgaznak es az zywóÿeknek vÿgas
aagh . Ez leen az zent zÿz kÿ mÿndden e-
rethnekseegóket meg foÿta . anÿa zent ee-
gÿhazban doctoroknak mondasok zerent
Ez leen az nemes zÿz . kÿ ez meg romlot
vÿlaghnak esetÿk meg wÿoÿtaa . kÿ mÿ
ndennek Idwesseegeet meg nÿeree kÿ az
hatalmas wr istennek eróss haraghÿaat
megh ehnÿtee es el fordoÿtaa . kÿ az erek
karhozatnak senteciaÿaat tewlwnk el
tawoztataa .. O mÿt zollÿwnk zerelmes
atÿamffÿaÿ Ez mÿ zentsseeges Azzonÿw
nknak es bodog zÿlenknek veegneel kÿl
valo kegÿesseegeról hatarnaal kÿl valo
ÿrgalmassagarol . kÿ nem zónÿk wntalan
oztogathnÿ az ew zegeen bÿnes es aÿoÿtatus
ffÿaÿnak leanÿnak es hÿw̋ zolgaÿnak
az nagÿ bewseeges malaztot kÿt eerdemle
az wr istentewl . gabriel Archangÿaln
-ak bÿzonsaga zerent Luc j . Ne ffeel
maria mert malaztot leelteel wr isten
neel .. O azert bÿzonÿawal meltan mo
ndatÿk bÿneseknek bochanattÿa . korok
nak orwossaga .. teebolgo . zÿw̋knek eróss
seege nÿomorwltaknak vÿgaztalasa
es vezedelemben esteknek meg zabadoÿ
toÿa : mÿnd ez eellÿen soksagw ÿrgal
massagaert nagÿ halaa adassal tartozw
-nk ew zentsseeges azzonsaganak .
DE mÿnemew lett legÿen az ew zent
eeleteenek rendóleese . az zÿzek kózót az
templombn lakozwan . lassok megh .
Nagÿob bÿzonsageert wgÿ mond rola zent
Amborws doctor . O kÿk kewannÿatok az
aldot isten zÿló zÿz mariat . kewethnÿ
ÿrÿatok be az tÿ zÿwetókben . Abrazat
zerent az zÿz marianak zeplótelen zÿzessee
gheet kÿben meg neezhetÿtók es ÿsmerhe
tÿtók mÿndden lelkÿ zepseeghnek es ÿoz
aghnak formayaat es peldaÿaat . zÿz va
la mÿnd elmeÿeeben mÿnd testeeben ; zÿ
veeben alazatus . bezedeeben meertekletes
lelkeeben bólch . zolasaban ertelmes . ÿras
tanwlasban gÿorss . dolog foglalasban zenet
len .. feleletÿben zemeermes : semÿ remeen
segheet nem vethween ez vÿlaghÿakban
de chak twlaÿdon az eegÿ teremtó wr ist-
-enben

{647b}
Es mÿndennemew dolganak vegheet es
ÿteeletÿt wr istenre hagÿwan ember
-neel kÿl . Senkÿt nem ÿgekózween m
egh . bantanÿ es sertenÿ . De mÿndenek
kel ÿot tennÿ . tewleetewl óregbeket tÿz
tólnÿ es bóchewlnÿ . hozÿaa hasonla-
tosokra nem ÿregkódnÿ . maga hanÿast
el tawoztatnÿ . O mÿkoron volt zoo fogad
atlan ew zÿleÿnek ? ha zomoroÿtot
meg vala meel alazatost . awagÿ zee
geent meg mewetót ? mÿnt az masta
nÿak teeznek / O mÿkoron tawoztatot
el vala <.> meel zeegen nÿomorwltat .
segheedseegneel kÿl ? awagÿ ffel ze
mel neezót vala kÿre mÿnt mastan
teeznek ez vÿlagnak ffÿaÿ ? wgÿ m
ÿnt azt mondanaa ez zent doctor semÿ
nemew feslótsseegh nem volt az eedes
zÿz mariaban . kÿwel wr istent . mag
aat . es barattÿaat vala mÿkoron meg
bantotta volna . De olÿ tekeelletes es
eertelmes eeletew volt hogÿ meltan
mÿndennek peldaÿa lenne . ember
ffÿaÿnak // Olÿ tellÿes istenÿ malazttal
hogÿ semÿ ew benne reez ÿz ÿndw
lat gondolat mÿwelkodet es teetemeen<.>
hogÿ kÿ malazthnaal kÿl volt volna
Az zent gabriel<.> angÿalnak bÿzon
saga zerent mondwan . malazttal
tellÿes : kÿról zent Ber . doct . megh
wgÿ mond . bel volt ótletween az
eedes zÿz mariaban eeppen es mÿn
denestw̋l foghwa az hatalmas istenÿ
malazt . Annak okaert ew elótte
Adamffÿaÿ nemzeteeben hozÿaa ha
sonlatus nem volt Sem wtanna
nem leezen : ÿllÿk azert zerelmes
atÿamffÿaÿ mÿ lelkÿ testÿ zemeÿnket
kÿwansagwnkat aÿoÿtatossagwnkat
zerelmewnket ew reea ffel emel-
newnk es ew zentsseeges voltaat
mÿnden tehetsseegewnkkel dÿcheer
newnk zolgalnwnk . kÿnek twdnÿa
ÿllÿk seegeedsegheenel es malaztt
ÿanal kÿl soha senkÿ nem Idwó
zewlhet ; Senkÿ wr istennek / zent
malazttÿaat nem leelhetÿ . Ew nag̋
sagos meltossagahoz keel azert folÿ
amnwnk . Ew hozÿaa keel fwtnw-
nk . ewt keel mÿndden zÿkseegew
-nkben

{648a}
Kÿwalt keppen . valo zool zolonkaa es otal
mwnkkaa fogadnwnk es valaztanw-
-nk . ha veztenÿ nem akarwnk . De
ha meeg az wr istennek akarwnk vala
mÿ dologrol kenÿerghenÿ<nk> . ott ees
ew zentsseegeet valazÿok . a' mÿ ÿma
chagwnkkat az istenÿ ÿrgalmassagh<.>
nak zÿne eleÿben be ÿelentenÿ . ha
a'' mÿt keerw̋nk meg akarÿok nÿer-
nÿ : wgÿ mond rola zent Ber . doctor . Az
eedes zÿz maria zemeelÿenek olÿ nagÿ
kellemetesseege tÿztósseege bóchewletÿ es
foganattÿa vagÿon az teremtó wr isten
nek zÿne elót . hogÿ vala mÿt keer a-
wagÿ akar ; soha heÿaban nem leezen
Sem lehet ees . twdnÿa ÿllÿk kÿnek
eegÿ akarattÿa es tanaccha vagÿon
mÿnddenben az wr istennel es az zent
haromsaggal : O azert emberÿ nemnek
chodalatus vÿraga . Dragalatus ÿllattÿa
ez fóldnek zÿneen eel vala test zerent an
gÿalÿ zeplótelen eeletót vÿselween . De
zent zÿwe es lelke zerent nÿaÿaskodÿk
vala wr istennel mennÿeknek orzagan
ak paradÿchomaban : kÿnek zent es eed
-es ÿmachaga . naponkeed horankeed ffel
meegÿen vala Az teremtó ffelsseghnek
zÿne eleÿben mÿnt az zeep ÿllatw tem
ÿennek <f..> fÿstólgew aldozattÿa /
Ez leen azert zerelmes atÿamffÿaÿ ÿe
les oka mÿeert ffel meene ez maÿ na
pon az Istennek templomaban . hogÿ be
ÿelentethneek az ew meennÿeÿ zenth
attÿanak . hogÿ ott ÿmadna es kenÿer
ghene ez vÿlagnak megh valtsagaerth
O meel eedes zÿwel leelekkel varÿa
vala . az aldot zent Messÿasnak el ÿe
vetelÿk . es nagÿ zomeehsaggal ohaÿtt
ÿa vala ha lathatna es testben eer
hetne az isten zÿlew zeplotelen zÿzet
kÿtw̋l zÿlethneek az aldot istennek zent
ffÿa hogÿ zolgalhatna ewnekÿk mÿg
eelne / Azt kedeeg olwasta vala zent
Isaÿas proffetanak kenÿweeben . hogÿ ÿe
sseenek es dauid kÿralnak nemzeteeb
ól tamadna eegÿ tÿzta zÿz kÿtw̋l zÿ
letnÿ kellene . De chodalkozÿk vala raÿ
tta mÿkeppen lehetne termeezet zerent
kÿnek ÿsmeretÿre soha nem mehet va
la . mÿnd addÿg . mÿg nem zent gabri
-el archangÿal zaÿabol . meg hallaa
moggÿaat . es lehetendó voltaat .-

{648b}
Mÿkoron azert tÿzen neegÿ eztendó
bel tólt volna az temploma lakasanak
mÿkeppen moÿses tórweenÿe zerent meg
hÿrdetee az istennek papÿa hogÿ hazass
agra kellene mennÿe es istennek zent
nepeet <s> zaporoÿtanÿ : kÿ Azzonÿwnk
zÿz marianak ellene vala az zent zÿ
zesseeghnek fogadasaert : Mÿkeppen ke
deegh . az teremtó wr isten . ewtet mÿ
nd az keth zentsseegben meg zentólee
es meg <ze> tartaa . meg vagÿon ÿrwan
hawÿ bodog azzon napÿanak ÿnnepeen
Annak okaert mÿndden ayoÿtatus zÿ
-wel leelekkel aÿanlÿok magwnkath
ew zentsseeges anÿaÿ zorgalmatus otal
ma alaa . hogÿ vÿsellÿen gondot
rolwnk es ne haggÿon meg nÿomo
rodnwnk ez vÿlagon . es el veznew
nk az mas vÿlagon -
Imaran lassok <.> / meg ez maÿ zent
ÿnnepre valo bwllakat . mÿkeppen
zerezteteek ez maÿ zent Innep . es me
nee zent Bwlcchwÿa vagÿon
Sequuntur Bwlle . et
Institucio huius festini
tatis cum indulgencÿs
Ez maÿ dÿchóseeges zent ÿnnepnek
eredetÿ es tÿztóletÿnek fondamento
-ma olwastatÿk lennÿ . eegÿ Saxo
nÿa Iambor herczeg kÿnek wÿlhel
mus volt newe : kÿ mÿkoron az ee
des azzonÿwnk zÿz mariahoz aÿoyta
tus volna . Meene be Romaban .
masod pius wr papahoz es keeree
meg hogÿ azzonÿwnk marianak . az
templomba ffel meneesenek Inne
peet . zórzenee : hadnaa es paranch
olnaa . Illenÿ es tÿztosseeggel zolgal
-nÿ mÿnd egheez anÿazent egÿhazban .
mÿnd eztendónkeed zent Andras hanak
hwzad napÿan . kÿnek Bullaÿaat kÿwe
atta azon masod pius wr papa .. meel
Bullaat . ÿmaran Annak wtanna meg
Confirmalwan . Annak felette paal papa . ennen Bulla
ÿawal <..> hagÿwan es meg . paranchol-
wan ezen zent Innepót ÿllenÿ es tÿz
tósseeggel zolgalnÿ eztendón keed mÿnd

{649a}
Erekkewl erekkee es hÿrdetnÿ mÿndden
egÿhazÿ feÿedelmeknek hÿw kereztÿenek
aÿoÿtatussagokra : Ez keth bullak kóltenek
Romaban . wr ffÿw zÿlettenek wtanna
mÿkoron ÿrnanak ezer . neegÿ zaaz . hath-
wan neegÿ eztendóben . Amen .-
Masod Bulla vagÿon Rola . Azon wr paal
papaee kÿ ew zentsseeges atÿaÿ es Aposto
li aldomasanak wtanna .. wr istennek
ÿrgalmassagaban . es zent peter zent paal
Apostoloknak erdemekben bÿzwan . hÿw
kerezttÿen neepnek bÿne bochanattÿara
Azzonÿwnk zÿz marianak ez maÿ tÿztóss
eege mellee : Mÿkent az fólewl . megh
mondot pius papa el veegezte volt . Az
fólw̋l meg mondot Wÿlhelmus herczegh
-nek aÿoÿtatus keerelmeseere . hogÿ ez maÿ
Ez maÿ azzonÿwnk marianak napÿaat
ollÿan tÿztósseeggel ÿllÿeek es zolgallÿak
mÿnt nagÿ bodog azzon napÿaat / Ann
ak okaert ÿmaran . Vala kÿ ez maÿ zent
Innepnek vigiliaÿaat <.> meg beÿtelendi
Es vala kÿ az napon . Mÿsere Vechernÿe
re veternÿere menend . mÿndenzer zaaz
zaaz napÿ bwlchwl vallÿon ew bÿneÿ
nek bochanattÿara vala kÿ mÿnt ÿllik
hozÿaa zórzÿ ennen magaat . Ez Bulla
ees kólt Romaban . zent peterben . Azon
fólewl meg ÿegzót wr ffÿw eztendóben
Amen -
Harmad Bulla kÿt kÿwe adot Mag
uncia varasbelÿ . Adolffus newe ersek
kÿnek meg parancholwan es hagÿw
an erek enghedelmesseeg alat . mÿnd
ew ersekÿ bÿrodalmanak alatta . mÿ
nden eegÿhazakban es Capolnakban ÿll
enÿ es tÿztósseeggel zolgalnÿ eztenden-
keed . zent Adras hanak hwzon eeggÿed
napÿan . mÿnd erekkw̋l erekkee : Azon ee
gghazÿ zolgalattal . es zolosmawal mÿnt
Azzonÿwnk marianak foganattÿa napÿ
-aat . awagÿ zÿletetÿt . Az eedes kegÿess
eeges isten zÿló zÿz marianak erek em
lekózetÿre es tÿztóssegeere . Annak okaert
hogÿ az zegheen adamffÿa gÿorssab lee
gÿen ez zent Innepnek aÿoÿtatus tÿztóle
tÿre . wr istennek ÿrgalmassagaban es
zent peter zent paal Apostoloknak erdem
ekben bÿzwan / vala kÿ ez maÿ zent
Innepnek vÿgiliaÿaat meg beÿtelendÿ
es mÿseen vechernÿen veternÿen . ÿelen
nen leend . Negÿen napÿ bwlchwth en
ghedót bÿneknek bochanattÿara . Ennek

{649b}
Bullaÿa kólt fÿggew peechet alat Magun-
cia varasban . Azon ÿdóben . mÿkoron wr
ffÿw zÿletethnek wtanna ÿrnanak ezer
Neegÿ zaaz . hathwan nÿolcz eztendóben
Amen .-
Azert zerelmes atÿamffÿaÿ . nagÿ sok keppen
ÿndwltatwnk es seerkógetewnk . hogÿ az
eedes azzonÿwnk zÿz marianak tellÿes
zÿw̋nkkel leelkewnkkel zolgalwnk mÿgh
ez vÿlagon eelewnk ez halando testben .
mert bÿzon az . hogÿ sem eeletewnkben
sem halalwnknak ÿdeÿn . sem annak
wtanna . ew zentsseeges seghedelmeenel
kÿl es hatalmas erdemes otalmanaal
kÿl es nem lehetewnk . kÿnek ha ÿo keddel
es aÿoÿtatussaggal zolgalandwnk . az erek
dÿchóseeghnek bodogsagaat nÿerÿ eerette
hol ott eel es orzagol ew zent ffÿawal
eegÿetemben : kÿt engghegÿen mÿnekw̋nk
atÿa ffÿw zent leelek Amen .

{650a}
Vala Azert dÿchó̗seeges zent Cecilia azz
-on Romaÿ nemes dwsnak magzattÿa
De nemesb vala . lelkeeben kerezttÿen zenth
hÿthnek meltosagawal es eeÿel nappal ze
netlen ÿmatkozwan . aÿanlÿa vala ew zeplótelen
tÿztassagaat Cristus Iesusnak ehnÿttÿ vala ew
gÿenge testeet Ciliciommal . hogÿ semÿben elle
ne ne rwgodozna az okossaghnak . Tórteneek
hogÿ ew akarattÿanak ellene ÿegzeek haza
ssagra egÿ Valerianus newó wrnak . Es
mÿkoron az meenÿekzóÿ lakodalomnak wt
-anna be meentenek volna ew tÿtkos ha
-zokban . Monda zÿz zent Cecilia ew wra
-nak . O zerelmes ÿffÿw . istenÿ tÿtkom vag
ÿon kÿt teeneked . meg keel ÿelentenóm
ha azt fogadod hogÿ meg tartod : Valeri
-anus azt halwan . ffel fogadaa hogÿ sen-
kÿnek nem mongÿa / Monda ottan zent
Cecilia . Ennekem zent Angÿal zeretóm
vagÿon kÿ nagÿ zorgalmatossaggal órÿzÿ
az en testemet mÿndden fórtelmes bÿn
ttewl . kÿ ha azt ÿsmerendÿ . hogÿ te en-
ghemet fórtelmes zeretettel ÿlletendez
twggÿad hogÿ ottan meg ól teegódet es
el veztód ez dragalatus ÿffÿwsagot . ha
kedeeg ÿsmerendi hogÿ tÿzta zeretettel zeretz
teegódet ees wgÿan zereth mÿnt enghe-
-met es meg ÿelentÿ teeneked az ew
nagÿ dÿchóseegeet Azt halwan mon
da ottan Valerianus . Ha azt akarod
hogÿ hÿggek teenekód . mwtassad megh
ennekóm az angÿalt es meg teezóm a'
mÿre ÿntez . Ha kedeeg mas fÿrffÿat ze
retz . mÿnd teenekód mÿnd annak megh
keel halnÿ / Monda zent Cecilia . ha az
egÿ bÿzon istenben hÿendez . es meg hagÿan
dod magadat kereztólnÿ . az zent angÿalt m
-eg lathatod : es el kÿldee ewtet zent Vrban
pÿspekhez : Mÿkoron meg ÿelentótte volna .
ewnekÿ hogÿ Cecilia kÿldótte volna hoz-
-ÿaa / ottan zent Vrban pÿspek ffeel emel-
ween kezeÿt az menÿorzagra nagÿ sÿrassal
monda . En eedes wram Iesus Cristus tÿz
ta tanacchnak palantaloÿa weegyed fog
aggÿad az zent tanachnak gÿmelcheet kÿ
nek magwaat zÿz Cecilia leanÿodban
bel hÿmtóttel : kÿ ÿollehet orozlanhoz ha
sonlatus fÿrffÿat vett tarsswl . kÿt mÿnt
eegÿ alazatus zÿlÿg barant kÿldót tehozÿ
-aad . Es ÿme azonkózben eegÿ zeep veen
ember <k> allapeek meg ew elóttók tarth
wan eegÿ kenÿwet zent Vrban pÿspek
-nek

{650b}
Elótte kÿ mÿnd kÿw̋l belól aran bewt
ewel vala meg ÿrwa . Es mÿnt latta
volna Valerianus meg feelelmeek es
holt elewenewl le eseek az fóldre . Vala
kedeeg zent paal Apostol . mÿkoron azerth
ffel emelte volna Valerianost monda .
Neez reea . es el olwasaa . elótte ez ÿghee
keth / eegÿ isten . eegÿ hÿth . eegÿ kereztsseeg
Egÿ isten . es mÿndeneknek attÿa . kÿ mÿ
ndenekón . es mÿndenekben . Es mÿ benn-
ewnk mÿndenekben . Monda az wtan
az zent veen ember . Valeriane . hÿzód ee
ezeket ezenkeppen lennÿ Awagÿ meeg ees
ketólkódól . Valerianus nagÿ ffel zowal
monda . Semÿ nÿnchen kÿ ÿgazb lehet
enneel . ottan el enÿezeek elóle az zent
Es Valerianus meg kereztólkódeek . mÿko
ron haza terth volna . talalaa maganak
zent Cecilia azzont az zent Angÿallal
bezeellenÿ . kÿnek keth zeep rosabol kótót
Corona vala kezeeben .. es a<z>zonnal eeg
gÿket adaa Cecilia azzonnak . masÿkath
Valerianosnak mondwan . Ez Coronakat
zeplótelen zÿwel testel otalmazÿatok es
tarchÿatok . mert istennek paradÿchom
kerteeból hozttam tÿnektók . kÿk soha m
egh nem heerwadnak . sem ÿllattÿokat
el nem veztÿk . Es senkÿ sem lathattÿa
hanem chak kÿ zÿz leend . Te kedeegh
Valeriane mÿeert Idwesseeges tanach
nak enghettel . keer keróth wr istentw̋[l]
es adatÿk teneked . Monda Valeria[ꝰ]
Semÿ ennekem ez vylagon kelleme
tesb nem lattatÿk mÿnt az en eegÿ
atÿamffÿanak nÿereseghe . Azert azt
keewanom hogÿ ew ees ÿwsson azon
ÿgassagra mÿnt en / Monda az zent
Angyal . kellemetes istennek te kerelm
esed / es mÿnd ketten wr istenhez ÿew
tók martÿromsagnak Coronaÿawal
Azonkózben Tiburcius attÿaffÿa ÿewe
Valerianus hazahoz es meg erzee istenn
-ek akarattÿabol . az rosa Coronaknak
ÿllÿattÿaat es el amelkodwan raÿ-
tta meg kerdee mÿ dolog volna . Es m-
eg ÿelentee ewnekÿ Valerianus . hog̋
mÿnek wtanna Cristus Iesusban hytt
volna az zent Angÿal hozot volna
ewnekÿk keth zeep ÿllatw rosa Coronaat

{651a}
Kÿknek ollÿan zeep ÿllattÿaat ereznee . Ha
azert meg tÿztwlandaz te ees . es az balwanÿ
-oknak ellene mondandaz . mÿnd ezeknek ÿsm
erettÿókre mehetz . Annak wtanna . zÿz zenth
Cecilia azzon nÿlwan valo bÿzonsaggal m
-eg bÿzonoÿttaa hogÿ az Balwanÿok nemaak
es semÿre kellók volnanak . Azt halwan
Tÿburcius vitez monda . vala kÿ ezeket nem
hÿnnee barom volna az . zent Cecilia azzon
azert nagÿ zeep predicaciot teen ewnekÿ zent
haromsaag wr istennek zemeelÿról . es wr
Iesus Cristusnak zÿleteseeról zenwedeseeról
ffel tamadasarol es menÿbe menetÿról
Azokat halwan Tÿburcius monda Valeria
nus attÿaffÿanak : ÿrgalmaz en velem en
atÿamffÿa es vÿg enghemet az isten em
bereehóz hogÿ tÿztwllÿak megh : Mÿkoron
azert meg kereztelkódót volna . mÿnd ketten
nagÿ alamÿsnalkodast teeznek vala . es az
zegheen kerezttÿeneket kÿket Almachius fe
ÿedelem meg martirizal vala : Valeria
nus Tiburcius nagÿ tÿztósseggel es istenÿ
feelelemmel el temetÿk vala ; Azt hal
wan Almachius feÿedelem hozÿaa hÿw
ataa ewket es monda : Mÿ oka hogÿ
azokat kÿket bÿnekeert halarra karhoztat
nak el temetÿtek . Monda Tiburcius
Akarnaam ha chak zolgaÿok ees lehetnek
azoknak kÿket te el karhoztatz . Monda
Tiburcius / vala mÿ <latando allat> ez vÿlagon vagÿon
ollÿan mÿnt ha ÿngen nem volna . Az
kedeeg kÿ nem lattatÿk . az . a'' bÿzon ÿgazak
nak eeletók / es az gonozoknak keennÿok
Monda az feÿedelem . De mÿ dologh az .
Nem hÿzóm hogÿ ezeden zolaz : Elówe hÿ-
wataa Valerianost es monda . Aloÿtom
hogÿ atÿadffÿadnak el vezót leegÿen eze
Netalantal te benned ÿob ez vagÿon /
En azt mondom hogÿ ne wtallÿatok meg
ez vÿlaghÿ kewanatus eeletót es tÿma
gatokat . az bÿzontalan tewólgheseert .
Valerianus azt halwan meg ertee hogÿ
meg twttak volna . az ew kerezttÿens
eegre valo fordwlasokat . Monda ÿolle
het mÿ mastan eegÿ kewes nÿomorwsag
ot zenwedewnk ydó zerent : kÿeert erekkee
valo eremet es nÿwgodalmat adnak . tÿ
kedeeg eeth ewrw̋ltók vÿgattok egÿ kew
es ÿdeÿglen <.> de erek sÿralomra es keen
ra mentók Azt halwan Almachius fe
ÿedelem meg chwffolaa ewtet mondw
an . haat mÿ . eellÿen hatalmas feÿe
delmek erek sÿralomra megÿewnk . tÿ
kedeeg nÿawalÿas neepek . erekkee valo

{651b}
Ewremre ? Monda annak wtanna mÿt tee
zewnk ez eellÿen sok bezeeddel . Aldozÿatok
az hatalmas isteneknek es maraggÿatok beke
wel .. Mondanak az zentók mÿ az erek eeló
istennek naponkeed aldozatot teezw̋nk / Azt
halwan . vettetee ewket maximus viteznek
órizetÿ alaa . es monda ewnekÿk . Oh zeep
vÿragok nemes ÿffÿak mÿ oka hogÿ eellÿen
ÿghen sÿettók az vezedelmes halarra . Vale
rianus monda . O maxime ha te a' mÿ iste
newnkben hÿnneel : meg lathnaad az Idwó
zewló lelkóknek ew nagÿ dÿchóseegóket ha
lalok wtan . felele maximus . Bator tÿzes
meen ÿssen meg enghemet . ha azt nem
vallom chak hogÿ leegÿen A'mÿnt mongÿa
-tok . Azonkezben zent Vrban papa tÿtkon
oda ÿewe . Es maximus mÿnd hozÿaa
tartozokkal meg kereztelkódeek . Masod
napon monda zent Cecilia azzon . Valeria
nus vranak es tÿburciusnak O Cristusnak
eróss vitezÿ vesseetók le az seetetsseeghnek
mÿwelkódetÿt es ótózÿetók ffel vÿlagossag
nak fegÿwereeben . Reeaÿok adaak az
-ert az halalnak sentenciaÿaat hogÿ ha
nem akarnanak aldoznÿ . feÿóket ven-
neek : mÿkoron azert martÿromsagot
zenwettenek volna . Maximus nagÿ
eskeweessel vallaa . hogÿ latta vo<l>na
az ew lelkóket az zent angÿaloktwl me-
nÿorzagban ffel vÿnnÿ nagÿ fenesseegel .
Almachius feÿedelem azt halwan hogÿ max
imus kerezttÿennee lett volna : mÿnd ad
deeg el veretee mÿg nem kÿ bochataa lel
keet kÿnek testeet zÿz zent Cecilia azzon el
temetee az zentóknek testókneel . Annak w
tanna Almachius feÿedelem zÿz zent Ceci-
lia azzont ees eleÿben hozataa . paranchol
wan hogÿ awagÿ aldozneek es nÿernee
meg az zeep ÿffÿwsagnak vÿragaat . aw
agÿ kezewlne az halarra . Ottan felele za
bad leelekkel hogÿ keez volna az halarra .
Azt halwan kÿt ott kewrw̋le alnak vala .
es kezdeenek . sÿrnÿa es bankodnÿ raÿtta
hogÿ eellÿen zeepseegew leanzo . zabadon
menne az vezedelmes halarra . Monda
ewnekÿk zÿz zent Cecilia azzon . hallÿatok
ee zerelmes atÿamffÿaÿ . Ne alohatok hogÿ
el veez ez ÿffÿwsaag . De enneel ees ÿobra
valtozÿk : Saar hamw ez . Aranÿat
adnak eerette : wtalatus haÿlok ez . de
dragalatosbat adnak eerette . Mert az wr

{652a}
Isten zaaz anneet aad eerette Azt halwan
neegÿ zazan hÿnek Cristus Iesusban . hogÿ azt
hallotta volna Almachius . monda / mÿne
mew nemból vagÿ te . Cecilia [f]elele zabadus
es nemes . Monda Almachius en teegód
hÿtódról kerdlek . Cecilia felele . az te ker
deesód bolondsaag mert eegÿ kerdeessel ket
feleletót akarz vennÿ Almachius monda
honnan vagÿon ez te nagÿ mereesseegód
Cecilia felele az ÿo lelkÿ ÿsmeretból es
ÿgaz hÿtból Almachius monda . Nem
twdod ee mÿnemew hatalmam vagÿon
ennekem . mert mÿnd eelettre . mÿnd halarra
hatalmam vagÿon . Cecilia felele nÿl
van valo ÿgassaag hazwgsagot mondaz
mert ÿollehet az halalnak zolgaloÿa
leegÿ . de nem eelethnek sem holtakn
ak eeletót nem athatz . Monda Alma
chius mÿre zolaz eellÿen keweelÿen . Ce
cilia felele Nem keweelseeg ez . De ÿo
lelkÿ ÿsmeret . Mert mÿkoron mÿ nÿl
wan twggÿok az bÿzon istennek zent ne
weet . semÿkeppen meg nem tagadhattÿ
ok ÿob azert bodogwl meg halnÿ hon
-nem bodogtalan eelnÿ . Monda Alma
chius had el ÿmaran ez bolondsagot
es aldozÿaal az isteneknek . Cecilia fele
le Nem [t]wdom hol eÿtótted el zemedet . mert
kÿket te isteneknek vallaz . mÿ kówek
nek lattÿok lennÿ . Nÿoÿch kÿ kezedet
es ÿllethween tanwld meg . kÿt zemeÿ
ddel nem lathatz . Azt halwan Alma
chius zent Ceciliat hazahoz vÿtetee . es
azon eeÿel es nap estÿk nagÿ forro fóró
dóben eeghettethnÿ : De az zent zÿz sem
ÿ fóródÿk vala mÿnt az nemes hÿwós
harmatban . Azt halwan Almachius
hagÿaa azon fóródóben feÿeet vennÿ .
Az hoher azert mÿkoron haromzor vagot
volna hozÿaa . semÿt nem tehete nekÿ ./
tórween ellen azert nem meree vagnÿ
neegÿedzor : De vereeben fórtónghwe ha
gÿaa <H> Es harmad napÿg eelween m
ÿndden ÿozagaat isten neweeben oztoga
taa : Az hÿwóket kedeegh kÿket az zent
hÿttre fordoÿtot vala . zent Vrban pÿs
peknek Aÿanlaa / es keree hogÿ az ew
hazaat zent eegÿhazzaa zentólne . kÿt
zent Vrban pÿspek mÿnd bel tellÿesóÿte
es az nemes zyz zent azzont Cristusnak
zerelmes zolgalo leanÿaat nagÿ tÿztóssee
ggel el temetee . mÿkoron ÿrnanak wr ffÿw
zÿletet wtan . ket zaaz . xxiij eztendóben .

{652b}
Keerwen azon eedes wr istennek zent
ffÿaat Iesust . zÿzeknek aldot ÿegÿóseet
hogÿ az ew nagÿssagus melto neweert
es ez zent Cecilia azzon leanÿanak dÿ
chóseeges eerdemeert eelween otalmaz
zon meg mÿndden gonoztwl . es tarch
on meg ew zent malazttÿaban . hol
twnk wtan zamlallÿon az ew zeretó
zentÿnek zamokban . Amen .
Kewetkózyk zent kele
men pp̄ . Innepeeról .
Emlekózween ez maÿ zent Innepnek
napÿan wr istennek malazttÿa mÿath
zent Celemen papanak es martÿrnak
chodalatus eeleteeról . halhatatlan martÿ
romsaghnak neme zolgaltatÿk mÿ zeme
ÿnknek eleÿben es Idwesseeghnek hazna
latus peldaÿa en eedes zerelmes atÿam-
ffÿaÿ / Mert wgÿ mond zent gergel do :
hogÿ harom fele martÿromsaag vagÿo[n]
testh zerent / lelek zerent es akarat
zerent / test zerent mÿkoron kÿ fegÿw
ernek awagÿ eegÿeb keen zenwedees
nek mÿatta vereet onttÿa es halalt
zenwed . Masodzor . lelkÿ tekeelletess
eeg zerent kÿ mÿkoron wr isteneert
awagÿ ÿozagus mÿwelkódetnek gÿ
eÿteseert raÿtta lett bozzwsagot ere
mest el zenwed : Harmadzor kew
anatus akarat zerent . mÿnt sokan
voltanak az zentók kózzól ollÿanok
kÿról wgÿ mond ezen zent gergel . d[o]
wr isten sem kÿw̋l sem belól nem
haggÿa heÿaban erdemneel kÿl em
bernek ÿo teetemeenÿeet es zandekaa[t]
Ne belól ees koronazÿa az ÿo zandekot
akaratot . hol ott teetemeen nem lehet
Bodogssagus zent kelemen papa . mÿn
den keppen meg zenwedee az zent m
artÿromsagot ez vÿlagon . mÿnt meg
hallÿok eeleteeben : Sok keppen valo
tÿztólettel kedeeg ffel magaztataa ewtet
az wr isten mÿnd eeleteeben mÿnd
holta wtan . mÿnd anÿa zent egÿhaz
ban mÿnd mennÿeknek orzagaban .

{653a}
Elezer ffel magaztateek az ew zent newe
zetÿnek meltosagabol . mÿert az kelemen
magÿaraztatÿk meg zentóltetót awagÿ
dÿchóseeges elmeenek . mert ez zent ember
nek zÿwe lelke es elmeÿe tÿzta volt <..>
mynden bÿnnek es ez vÿlaghÿ foglalath
nak kóteleetewl . es zeplóÿeetewl . es tellÿ
es volt mÿnden<.> istenÿ malazttal es lel-
kÿ nemes ÿozagokkal . Towabbaa ma-
gÿaraztatÿk ez kelemen new . eedesnek
ÿrgalmasnak . ÿgaznak eertesnek . kegÿes
nek kegÿelmes . mert mÿkeppen megh
hallÿok az ew zent eeleteenek magÿara
zattÿaban . Nagÿ eedes zÿwó lelkew es aÿ
oÿtatus vala az wr istenhez es az aldot
meg valto wr iesushoz . ÿrgalamas va
la ew fele baratÿhoz / ÿgaz vala . ew dol-
gaÿnak zórzeseeben / eertes elkóchew ew
nÿaÿas eeleteeben : kegÿelmes . az zegh
een bÿnes adamffÿaÿnak meg teróÿte
seeben . es kegÿes ew gondolattÿan
ak . es elmeeyenek ÿgÿenessegheben
hogÿ semÿt nem hadna ellenzó dolgot [e]w maga[b]an wral[k]odnÿ
kÿwel awagÿ wr istent meg bantanaa
awagÿ ennen lelkÿ ismeretÿt meg ser-
tenee es fele barattÿaat meg tantoroÿ
-tanaa kÿból mÿndden lelkÿ ember es
ez vÿlaghÿ bÿnes adamffÿa ÿo peldat
vehet mÿkeppen kellÿen eelnÿ ez vÿla
gon ew Idwessegheere
Imaran lassok megh az ew zent eeleteet .
Bodogssagus zent kelemen papa tamada
Romaÿ dws palogarssaghnak nemeeból :
kÿnek attÿa faustidianus . Annÿa ma
cidiana . es keth attÿaffÿaÿ faustinus
faustus eelÿen newezettel neweztethn
ek vala ; Mÿkoron kedeeg ez zenth
kelemennek zÿleÿe felette zeep ember
volna . es Iambor eeletew mÿnt oll
ÿan pogansagban . Az ew wranak
Attÿaffÿa pokolbelÿ erdeghnek ellen
-zeseeból zeertelen keseertÿ vala . de az
Iambor azzon tehetsseege zerent ellene
aal vala . az ew wranak kedeg azt
nem merÿ vala meg ÿelentenÿ hogÿ
az keth atÿaffÿat eegÿbe ne haboroÿ
tanaa . okossagot gondola hozyaa wg̋
mÿnt almat latot volna . monda az .
ew wranak . egÿ ember ÿeleneek en
nekem almamban mondwan ha kÿ
nem menendók mÿnt hamarab ez va
-rasbol . zernÿw̋

{653b}
Halallal meg halok mÿnd ket ffÿaÿm̄al
Azt halwan az ew wra meg ÿÿede raÿ
-tta es kÿlde el ewtet Athenasban keth
fÿawal hogÿ addeeglan mÿg meg terendó
volna tanoÿtathnaa . bólccheseegre az ew
keth ffÿaÿt faustinost es faustost / maraztaa
hon nala az kÿssebbÿk fÿaat kelement .
Mÿkoron azert az azzon az tengerre zallot
volna . nagÿ veez tamada ew reeaÿok
es teetowa hanÿaa ewket . az azzon
maganak nehezen zabadwla meg . es nag̋
ohaÿtast sÿrast teezen vala ew fÿaÿn
aloÿthwan hogÿ el veztenek volna .
es zalla meg egÿ zegeen ózwegÿ azzon-
-naal . es ott kezÿ mwkaÿawal keresÿ
vala naponkeed valo eeleteet . De nem
sok ÿdó el mwlwan chonkasaag eseek
reea hogÿ nem kezde dolgot tehetnÿ gaz-
daÿa azzonra ees kózween eseek hogÿ
nem kezde ÿarhatnÿ Es azonkeppen az
nemes azzonÿallat zent kelemennek
annÿa koldwssaa eseek es a mÿt leel
vala . mÿnd ketten awal eelnek vala .
Eztendó bel telween . Romabol az ew w
ra kÿde wtanna hogÿ haza hÿnaak
De ÿme hÿreet sem hallÿaak vala . sem
maganak sem ffÿaÿnak . Masodzor har
madzor ees kÿlde nepeket hogÿ ha hol
meg leelhetneek ewket . De hÿrw̋ket
sem hallÿaak vala . Annak wtanna
nagÿ keserw̋seeggel kele ffel ennen-
maga ees / erede wtannok / <Ann mÿko-
ron menne az te...> hagÿwan az
kÿssebbÿk ffÿaat kelement . egÿ ÿo
barattÿanak tartanÿ newelnÿ . hwz
eztendeeg azert zent kelemen arwaÿwl
marada . es tanwsagra kelween nagÿ
bólch ember leen benne . Es ÿghen kee
wannÿa meg twdnÿ mÿkeppen volna
hogÿ az emberÿ leelek halhatatlan vol
-na . kÿnek vegheere soha nem mehet
vala az poganoknak bólcheseegókból
Azonkózben tórteneek hogy zent borbas
apostol Romaban meene predicalwan
az zent hÿtót es ffel tamadast . Az po
gan bólcchek azt halwan meg me
wetÿk vala ewtet nem hÿween hog̋
az ffel tamadaas ÿgaz volna : kÿk kó-
zót kelemen doctor . mewetseeghnek
okaert monda . zent borbas apostolnak .

{654a}
Mÿ oka hogÿ az zwnÿoghnak kÿ ollÿan k
ÿsded lelkós allat leegÿen hat laba vagÿon
annak felette zarnÿa ees vagÿon / Az eleph
antnak sem zarnÿa nÿnchen sem hath
laba de chak neegÿ . mÿeert ollÿan nagÿ
allat leegÿen . Reea felelween zent borbas
apostol monda . Oh heÿtok bolondok Nem
choda hogÿ az teremtót allatokban teewólgó
tók : mert az teremtó wr istent sem twgg
ÿatok . sem ÿsmerÿtók / Azt halwan zent
kelemen zent Borbashoz eeggÿesewle es ffel
vewee az zent hÿtót es meene Sÿdosagh
-ban zent peter apostolhoz es ew tanoÿth
wanÿa leen . kÿt mÿkoron zent peter apostol
nemzetsseegeról meg kerdózót volna . meg
bezeellee ewnekÿ Attÿa annÿa es attÿa
ffyaÿ el veztenek volna .. Azon ÿdóben
Az erdenges Sÿmonnak valanak keth
tanoÿthwanÿ Aquila . Nicetha : kÿk meg
ÿsmerween az ew mestereknek hamÿs
twdomanÿaat folÿamanak ewk ees
zent peter apostolhoz es ew tanoÿthwa
nÿ leenek . Azon ÿdóben zent peter a
postol ew tanoÿthwanÿwal tórteenettel
awagÿ ÿnkab isten̄ek akarattÿabol . m
eene az tartomanban hol ott macidi
ana . zent kelemen annÿa lakozÿk vala .
Mÿkoron zent peter latta volna macidi
anaat hazankeed ÿarnÿ es koldwlnÿ
meg rongalaa ewtet hogÿ ollÿan ÿe
les zemeel volna / es nem akarna m
wkawal eelnÿ . Azt halwan macidi
ana azzon . meg mondaa hogÿ mÿnd
keth keze meg azot volna . es nem tehe
tne dolgot es annak wtanna megh
bezeellee ewnekÿ mÿnden gonoz seren
cchaÿaat . Monda zent peter . eegÿ ÿ
-ffyw vagÿon mÿnalwnk [k]elemen newe kÿ ezent be
zeellÿ . mÿnt te mondaz . Azt halwan
le eseek elótte es monda keerlek mw
tassad meg ennekem ewtet mert en va
gyok az ew zÿleÿe . Es kezón foghwan
vÿwee oda hol zent kelemen vala
Azt lathwan zent kelemen el fakada
raÿtta mewethwe . Az ew eedes zÿle
ÿe kedeeg semÿt nem vara de ottan
nagÿ eedes kenÿ hwllatassal nÿkara
essek es kezdee ólelgetnÿ . zent kelem
en el ameelkodeek raÿtta es kezdee

{654b}
El tazÿgalnÿ tewle . nem erthween mÿ
dolog volna : Monda nekÿ zent peter .
Oh zerelmes ffÿam / mÿre yzód el tew
led az te eedes zÿledet ? Es mÿkoron ÿo
bban reea tekeentót volna meg ÿsme
ree ewtet . es nagÿ sÿrast teenek egÿ
mason Annak wtanna oda hozataa
zent peter az kózweenÿes gazdaÿa a
zzont es Cristusnak neweeben megh
vÿgaztaa . Azon ees nagÿ eremók leen
Azonkózben oda ÿwtanak Aquila es
Nicetha zent peter tanoÿthwanÿ es m
ykoron meg hallottaak volna . zent
Celementw̋l mÿnd az dolgot mond
anak O aldot wr isten mÿ dologh ez
mÿ vagÿwnk ez azzonnak ket ffÿaÿ
faustinus faustus es azonkeppen megh
ÿsmerween egÿmast nagÿ eedes sÿrast teez
nek vala . halaat adwan raÿtta wr iste
nnek hogÿ senkÿ kózzólók el nem vezót
volna az tengernek vezedelmeeben . Masod
napon az harom atÿaffÿakkal . meene
zent peter . ffel felee ÿmachagot tennÿ
lataa meg ewket eegÿ zeep veen ember .
hogÿ ott ÿmatkoznanak . es monda . mÿt
kabalkottok ezenkeppen ÿmatkozwan . tw
ggÿatok azt hogÿ semÿ nÿnchen ez vÿ
lagon istennek zórzeese mÿat . De mÿn
denek tórtenettel . zerenchawal leeznek
kÿt en magamon meg bÿzonÿoÿtottam
Azert akar kÿ ÿmatkozyeek akar ne a''
mÿt az serencha hoz bel tellÿesodÿk
Azt halwan zent kelemen es Nicetha
zent peternek enghedelmeeból . kezdeenek
ellene disputalnÿ . hogÿ bÿzon nem volna
mert vala mÿ dolog ez vÿlagon
vagÿon es leezen mÿnden az teremtó
istennek hyreewel akarattÿawal es
enghedelmeewel zórzeseewel leezen
twggÿad azt ÿo veen apaam . Azth
halwan . Aquila attÿaffÿok megh
rongalaa ewket rola . mÿert hÿnaak
az veen embert attÿoknak / Cristus
Iesus mondasaat eleÿkben vethwen
hogÿ ez fóldón senkÿt atÿokknak ne
hÿwÿanak . mert chak az wr isten lee
gÿen attÿok : Monda annak wtanna
az veen embernek . Nem te bozzwsagod
ra mondaam ezt ÿo atÿam . Azt halw
-an az ket attÿaffÿaÿ ewk ees el fakada-
-nak

{655a}
Mewethwe raÿtta mÿert attÿanak mo
ndaa . mondwan te meg tÿltaz mÿnket hog̋
atÿanknak ne mongÿok haat te mÿre m
ondod . felele . Bÿzonÿawal nem tudom ha
mondottam awagÿ nem . Monda az veen
ember . ewnekÿk . mÿkeppen hyhetóm hogÿ
mÿndenek istennek latattÿa zerent tórtee
-nnÿenek ha ennen magamban megh
bÿzonoÿthatom az gonoz zerenchanak for-
gasaat es meg bezeellee ewnekÿk mÿ
nden nÿwmorwsagaat . Azt halwan
meg ÿsmereek ottan az ew ffÿaÿ hogÿ
az veen ember volna az ew zerelmes
attÿok . es akaranak nÿakara esnÿ De
zent peter meg tÿltaa . Es monda az w
-en embernek : Ha en az te Iambor fe
leseegódet es ffÿaÿdat eleedben hozha
tandom hÿzód ee hogÿ az zerencha semÿ
leegÿen . felele . lehetetlen dolog az .
Monda ottan zent peter : ÿme hol van
nak elótted . mÿnd az harom ffÿaÿd
kelemen . faustinus faustus . Azt halw
an ottan nÿakara eseenek apolgath
wan az ew eedes ween attÿokat Az-
onkózben oda ÿwta Macidiana fele
seege ees . nagÿ erwendetes sÿrassal
kÿaÿthwan hol vagÿon az en eedes ze
relmes wram es hazasom . erezÿetók
hozÿaa . es azonkeppen nagÿ sÿrast tee
ween egÿ mason . meg bezeelween eegÿ
masnak nÿomorwsagokat . zent peter
Apostol azert megh eróssóÿthween ewket az
zent hÿtben . Nagÿ eedes aÿoÿtatossaggal es
halaa adassal zolgallÿak vala az wr istent
Annak wtanna . sok ÿdó bel telween . Zēt
peter wr istennek akarattÿa zerent me
ne Romasagban . es ott el veegezween
eeleteenek folÿasaat hagÿaa az papasa
got zent kelemen ffÿanak : mÿkoron azert
Bodogssagus zent kelemen be zallot volna
az zent paztorsaghnak tÿztÿben ol nagÿ
tekeelletes Iamborsagban es tekeelletes ee
letben eel vala . hogÿ mÿndden rend
belÿ nepeknek kellemetes vala . felette
kedeeg el hatalmazot vala ewbenne az
ÿrgalmassaghnak es kenÿewrw̋letes keg
ÿesseeghnek ÿozagus malazttÿa . hogÿ ha
mÿkoron latot volna meg nÿomorwlt
kerezttÿen embert nem haggÿa vala
hazankeed koldwlnÿ De meg segeellÿ va
la awagÿ el tarttÿa vala ewtet .-
Towabbaa mÿnd az egheez tartomanban
el ÿaar keel vala predicalwan es zam
-talan

{655b}
Neepet ez zent hyttre teróÿthween / kÿk kózót
Domicilla azzont Domicianus chazarnak
menÿeet apachaÿa zentólee es nagÿ sok
zÿzeknek tewee feÿedelmewe . Annak w
tanna . Sisinnius feleseegeet el zakaztaa
hazas wratwl : meg batoroÿthwan az
zent tÿztassagban es menee chodakat
tót leegÿen wrwnk Cristus Iesusnak ne
weeben sok volna mÿnd elówe forgat
nÿ / Vala az Idóben Romasagban egÿ
Mamertinus feÿedelem . kÿ erdóghÿ ÿreeg
segból meg bozzwlaa zent kelemen papa
nak ÿo hÿreet neweet . zent eleteet . va-
dola be Traianus chazarnak . kÿ lewe
let ÿra ewnekÿ hogÿ awagÿ kezeróÿ
tenee ewtet az balwanÿoknak aldoznÿ
awagÿ az tengór elwee tersona zÿgetben
zankÿ vethnee ewtet . Wgÿ leen hogÿ
kÿ ÿzee ewtet az tengór zÿgheteenek
pwztaÿaban es nagÿ sokan Iambor egÿ
hazÿ neepek es paraztot kóweteek ew-
tet az ew Iamborsagaert . mÿndden
ÿozagokat el hagÿwan ez vÿlagÿak
nak wr istennek zent orzagaeert /
Mÿkoron azert ÿwttanak volna az ten-
ger zÿgheteeben . keth ezer kerezttÿenek-
neel tebbet talalanak ott kÿket az /
vezedelmes pogan feÿedelmek oda han
tanak vala mÿwelnÿ . Lathwan ke
deeg az kegÿes wr papa oda mennÿ
nagÿ sÿrassal es ffel zowal keÿaÿttÿ
aak vala Aldot kÿ ÿew wrnak
neweeben : Monda zent kelemen pp̄a
Ne bankoggÿatok zerelmes atÿamffÿaÿ
mert hÿzóm nem az en erdememnek
okaert De tÿ eerettetók kÿldót eede eng
emet Cristus Iesus . hogÿ az tÿ martÿ
romsagtoknak Coronazattÿaban reezes
leegÿek : Mondanak ewnekÿ az neepek
hogÿ hat meel fóldról hordanak vÿzet
hatokon . Azt halwan monda . ÿmat
kozÿatok / <...> ew ees ÿmacchagra ad
wan magaat . ÿme laata tawól eegÿ
zeep feÿeer barant az ÿob labawal
vermót vaÿwan . Azt ÿelenthween
hogÿ ott meg asnaak es wr isten vÿ
zet adna ewnekÿk . Es mÿkoron meg
astak volna ÿme nagÿ zeep kwth few
fakada ffel . kÿn nagÿ erwendetes
halaat adanak az wr istennek

{656a}
Ez hÿr es choda halwan tebben honnem
ewt zazan fordwlanak az zent hÿttre es az-
-on eztendóben az eghez tartomanban va
la hol balwanÿok valanak mÿnd el tór
ween Cristus Iesusnak tÿztóssegeere hethw
en ewt zent eegÿhazak rakanak oly ÿgh
-en zaporodÿk vala az kerezttÿenseegh .
Mÿkoron azert wr ffÿw zÿletethnek w
tanna zaaz eztendó tólt volna . Es traia
nus chazaar wralkodneek / halwan ho
gÿ az kerezttÿenek ott az tartomanban
meg sokaswltanak volna . kÿlde eegÿ
gonoz Ispant oda . hogÿ aldozattra keze
róÿtenee ewket : Lathwan azert hogÿ m
ÿnd keezek volnanak Cristuseert az halar
-ra kÿmeellee az sokassagot el veztenÿ
De mÿndden kegÿetlenseegeet teróÿtee
zent kelemen papara . mÿeert hogÿ ew
volna elóttók ÿaro : es mÿkoron nem
haÿthatta volna az balwannak aldo
zattÿara . akaraa mÿndden tÿztóssegeet
meg foztanÿ hogÿ se zenthnek . se mar
tÿrnak ne tÿztólneek . nagÿ kówet kótette
zent kelemen papanak nÿakara es az ten
gerben vettetee : Az nagÿ sok zamtalan
kerezttÿenek az lathwan neezÿk vala
az tenger parttÿarol nagÿ banattal sÿra
-ssal . Cornelius kedeeg es phebus . zenth
kelemennek tanoÿthwanÿ veztegseegót
parancholanak hogÿ ÿmatkoznanak hog̋
az kegÿelmes wr isten<.> ÿelentenee meg
ewnekÿk az ew zent martÿr zolgaÿanak
testeet : ÿme azonnal meg halgataa ew
ket wr isten . es . harom meel fóldÿk
meg zarada az tenger vÿze . hogÿ m
ÿnden zabadon zarazon mehet vala az
zent testhnek latasaara . Mÿkoron az-
ert bel meentenek volna . talalanak
eegÿ zeep kewból faragot Capolnaat
wr istennek hatalmasaga zerent es
benne eegÿ eekes kew Coporsoot . es
benne az zent martÿrnak testeet : mell
ette kedeeg az nagÿ kewet : es megh ÿe
lenteteek ewnekÿk hogÿ onnan kÿ ne
vÿnneek az zent testót : De wgÿan ott
azon helÿen tÿztóltethneek : mÿndden ezte
ndóben azeert az ew zenwedeeseenek nap
ÿan megh zarad vala az tengernek vÿ
ze harom meel fóldÿk octauaÿgh es
vala kÿ oda eerkózÿk vala . hozÿaa me
het vala . es kÿwe ÿewhet vala . mÿn-
-dden

{656b}
Bantasnaal kÿl . De mÿkoron sok eztendók
el mwltanak volna . es ott lakozoo ÿsme
rethlen neepeknek aÿoÿtatussagok megh
alwth volna . es bÿnók hÿtetlenseegók
el hatalmazot volna . az poganok az Ca
polnaat . el tóreek . es az zentót helÿeeról
el hanÿaak . es mÿnden choda teetel
meg zóneek De annak wtanna istenn
ek yelenetÿból meg leeletteteek es Terso
na newó varasban vÿweek . onnan
Romaban . hol az ew zent neweeben az
hÿw kerezttÿenek zent egÿhazat rakwan
tÿztósseeges herre helÿhóteek : kÿnek zent
eerdemeert nagÿ sok zamtalan hÿhedel
meket ÿrgalmakat es chodakat tót es
teezen naponkeed wr isten : es tÿztóltetÿk
az ew hÿweÿben . mÿnt zent dauid ꝓpta
megh mondotta az zoltaar kenÿnek leg
wtolso rezeeben : ÿme azert zerelmes
atÿamffÿaÿ lattÿok hallok mÿkeeppen
keresteek es erdemlótteek az reeghÿ zentók
mennÿeknek bodog zent orzagaat es
ÿmaran dÿchekódnek ewrw̋lnek vÿgad-
nak <..> erekkw̋l erekkee : kÿt mÿnek
ewnk ees engheggÿen atÿa fÿw zent
lelek zent haromsaag Amen .-

{657a}
Denkeed rendzerent elówe hozwan Az zen
tóknek ÿnnepeet . nagÿ tÿztósseeggel ÿllÿ es
emlekózÿk ew rolok : mÿnt eeltenek mÿ
nt kÿ mwltanak es mÿnemew martÿrom
saggal mentenek wr istenhez : kÿk kózzól ee
gÿ es ÿeles ez dÿchóseeges zÿz zent Kathe
rina azzon Cristusnak kÿwalt keppen v
alo ÿegóse . paradÿchomnak dÿzesseege
Angÿaloknak óróme . Azzonÿwnk zÿz ma
rianak zerelmes leanÿa : kÿnek anÿa zent
eegÿhaz ez maÿ napon zent halanak es zen
wedeseenek ÿnnepeet ÿllÿ . mÿnd ez zeeles
vÿlagon : kÿnek tÿztósseegeere . mÿ aÿoÿta
tossagwnknak es Idwesseeges tanwsagwnk
nak lelkÿ gheerÿezteseere vala mÿ kewe
set akarwan zolanÿ mÿnt meltatlan bÿ
nesók / tehetsseegnek zolgaltatasaara es Zent
leelek malaztus bólcchesegheenek nÿereese
re folÿamnwnk keel . wr isten<nek> kÿral
nak es az ew zeep zÿz ÿegÿeseenek ÿrgal
massagÿhoz . hogÿ leegÿen melto es eekes
az mÿ bÿnes zÿw̋nkben zaÿwnkban / ez
maÿ zent dÿcheerettÿók Amen .
Veegÿek azert bezeedewnknek eleÿnek az
ÿgheeket kÿk meg vannak ÿrwan zent He
-ster azzonrol . ken̋weenek masod rezeeben m
ondwan Megh zeretee ewtet az kÿral . m
ÿndden azzonÿallattoknak felette es kÿralÿ
Coronaat teen ewnekÿ feÿeeben Meel ÿ
gheeket hasonlatus magÿarazat zerent / mel
tan vehetewnk . dÿchóseeges zÿz zent kathe
rina azzonrol . kÿ ÿollehet ez el mwlando
vÿlagon bÿzon kÿralÿ<.> meltosagban va
la ffel magaztatwan . kÿ Cristus Iesusnak
zent zÿne elót nem aloÿtatÿk nagÿ eerde
mewnek De mÿkoron bÿzon ÿsmerettel .
Cristus Iesushoz eeggÿesewlt volna : es az .
ew zent zeretetÿeert mÿndden ez vÿla
ghÿ dÿchóseegóknek zerelmeet hattra h
atta volna . es zent paalnak mondasa
zerent chak az wr istennek ÿsmeretyról
vÿselne gondot . eeÿel nappal zÿweeben
zenghene Regnum mundi et omnem ornatum
eius contempsi propter amorem domini Iesu .
Annak felette ez vÿlagÿ eeleteet megh
wtalwan . testeet eróss keenokra es hal
arra adwan : Leelkeet cristus Iesusnak
aÿanlwan . mÿnd ez eellÿen dolgokeert
az felewl meg mondot ÿgheek zerent fe
lette meg zeretee ewtet az felsseeges Cristus
kÿral . es mÿndden ez vÿlagÿ azzonÿall
attwl zakadot magzatoknak felette maga
nak valaztwan zeretówl . maganak

{657b}
Gerw̋zween ÿegÿewsw̋l es mÿndden me
nnÿeÿ ÿowal ffel magaztatwan hogÿ ew
wtanna harmad lenne Nem Alexan-
drianak orzagaban . de istennek zent orza
ganak dÿchóseegeben : kÿnek tÿztósseegeere
harom rend belÿ tanwsagwnk leezen ez may zen[t] ÿnnep[.]
napÿ[.]
Elsew . Cristus Iesusnak . zÿz zent katherina-
hoz valo zerelmetesseegeról . Masod .
zÿz zent katherinanak azzonÿwnk zÿz ma
riahoz valo hasonlatus Kewetseegeeról
Harmad mÿnemew dÿchóseeggel Coronaz-
tateek zÿz zent Katherina . istennek orzagaban .
Elsew tanwsagwnk mondam leezen
arrol mÿnemew nagÿ zeretettel zeretee
az aldot Cristus Iesus zeplótelen zÿz zent
Katherina azzont eegÿeb zÿzeknek es zenth
azzonÿoknak felette kÿre reea felelween
zent doctoroknak mondasok zerent harom
okossagokkal bÿzonoÿthattÿok : Elezer zent
Bonauentura atÿank wgÿ mond suꝑ iij
Az wr istennek vala kÿhóz valo zeretetÿ
meertekóltetÿk meennÿeÿ awagÿ lelkÿ
ÿoknak adasabol : wgÿ hogÿ vala kÿt teeb
ÿozagokkal zeret aÿandekozwan fellÿeb
lattatÿk zerethnÿe ees : De eegÿeb zent zÿ-
zek kózót azzonÿwnk zÿz marianak wta
nna teeb ÿowal lattatÿk meg aÿandeko
zot lennÿ . mÿnd ez vÿlagon . mÿnd az
meennÿeÿ dÿchőseegben zÿz zent Kathe
rina azzont Azert ÿsmertetÿk ez eellÿen
okos bÿzonsagbol . hogÿ eegÿebekneel
fellÿeb zerette leegÿen / ÿelessen ÿmez
harom rendbelÿ tÿztóletes malaztossaag
zerent . Elezer . meg ÿegÿzeesnek ma
lazttÿabol : kÿ felette chodalatus leen
mÿnt meg hallÿok eeleteeben : ÿolle
het zent pal apostolnak mondasazerent ij Corin xj
mÿndden zÿzek Cristus Iesus ÿegÿósee
nek mondassanak . leelek zerent . anÿa
zent eegÿhaznak eeggÿeseege zerent .
akar mÿnemew zemeel alat tartas
seek . De eegÿebek kózót zÿz zent kathe
rina azzon wgÿan choda meltossaag
zerent ÿeggÿzetteteek Cristusnak ÿegyó
sewl . kÿk kózót senkÿ eegÿeb . hanem
twlaÿdon az eedes zÿzeknek vÿraga
es peldaÿa . azzonÿwnk maria vala
kózbe ÿaro . es zórzew / O zerelmes a
tÿamffÿaÿ ha kÿ az ott valo eeggÿe
sewleest meg gondollÿa akar .

{658a}
Test zerent akar leelek zerent mÿnemew
nagÿ istenÿ malaztossaggal es eedesseegg
el lót leegÿen . hÿzóm hogÿ nem tÿrhe
tnee henem keenÿhwllatasnaal kÿl . aw
agÿ chak meelseeges fohazkodasnaal kÿl
lathwan egÿ felól menÿnek fóldnek
nagÿ hatalmas kÿral ffÿaat . Mas felól
menÿnek aldot keralne azzonÿat . har
mad felól eegÿ ez fóldÿ halando pogan
kÿralnak zeep leanÿaat allanÿ : kÿnek
gondolattÿabol es peldazattÿabol ta
nwsaag adatÿk mÿndden zeegen bÿnes
adamffÿanak /: Mert vannak nemeel
emberek : kÿknek ew leelkók nem mon
datÿk Cristusnak ÿegÿeseenek . De pok
olbelÿ erdeghnek edeenÿenek . twdnÿa
ÿllÿk mÿnt az hÿtetlen poganoknak
Sÿdoknak hwztoknak erethnókóknek
kÿról zent Agoston doctor wgÿ mond .
Mÿnden leelek awagÿ erdeghee bÿnn
ek es hÿtetlenseeghnek mÿatta . Awag̋
Cristusee hÿthnek es malaztnak mÿa
-tta . Masod rendbelÿ emberÿ lelkók
vannak kÿk ÿollehet az kereztsseeghn
ek mÿatta Cristusnak ÿegzettettenek
De maga annak wtanna meg wtalw
an az nagÿ meltossagot : Baromsagra
aggÿaak ew magokat zent dauid pro-
ffetanak mondasa zerent Cum inhonore
esset non intellexit et cetera . kÿlemb kÿlemb
erzeekenseeghnek mÿatta fórtelmes ee
letót valaztwan . pokolbelÿ erdeggel kó
zezkódnek : Ez eellÿenekeert zerzette
wr istennek anÿa zent egÿhazban az
zent penitencia tartasnak malaztus or
wossagaat : kÿnek mÿatta nagÿ sokakat
vonzon kÿ erdeghnek markabol es pok
olnak vermeeból . es az eleeb belÿ tÿz
tósseegre emelÿ ffel . De quo Ieremie
iij . Tu autem fornicata es cum amatoribus
multis . tamen renertere ad me et ego su
scipiam te dicit dominus . et cetrera . Harmad rend
belÿ emberÿ lelkek vannak . kÿk mÿn
den isten ellen valo bÿneket el tawoz-
tatlan es mÿndden ez vÿlagÿ gonoz zerel
meket meg wtalnak wr istennek zerel
meert es mÿnden wndoksagus fórtelmek
kewl meg ooÿaak magokat wr istennek
tÿztóssegeert : testóket lelkóket es ez vÿlagÿ
eeletóket tÿztan es zeplótelen tarttÿaak
az vÿgaztalo zent leeleknek bennók valo
lakodalmaeert eellÿenek az bÿzon zÿzek

{658b}
Ellÿenek az bÿzon Cristus Iesusnak ÿegősÿ
es zeretóÿ / ezekról wgÿ mond zent Ieroniꝰ
doctor . Bÿzon helt tart Cristusnak orzagaban
az zÿzesseeg es tÿredelmes tÿztassaag / akar
mÿnemew rendben tamaggÿon / hol ott
az bÿzon zyzesseeg ollÿan mÿnt az feenló
aranÿ : az ózwegÿseegben valo tÿredelm
esseeg mÿnt az feÿeer ezÿst . Az hazassag
ban valo zentsseeg mÿnt az ercz awag̋
oon . Awagÿ az zent zÿzesseeg mÿnt az
ffeenes nap .. Az zent ózwegÿseeg mÿnt
az hold . az zent hazassaag mÿnt az Cÿ
llagok kÿknek mÿkeppen kÿlemb kylemb
allapattÿok forgasok es fenesseegók va-
gÿon az eghón : Azonkeppen emberek
nek erdeme es dÿchóseege mennÿek
nek orzagaban De mÿt gondolhat
wnk dÿchóseeges zÿz zent Katherina azzo
nrol mÿnemew nagÿ erdeme es dÿchó
seege leegyen mÿndeneknek felette . kÿ
waltkeppen . kÿ mÿndden zÿzeknek fe
lette Azzonÿwnk zÿz anÿa marianak
wtanna legottan wtanna orzagol .
Cristus Iesusnak orzagaban es nÿlwabb
an nezÿ Cristusnak Istenÿ zent zÿneet
zeepseegeet eekósseegeet : mÿnt keralne
azzon / kÿból meg bÿzonwltatÿk / hogÿ
Cristus felette leegÿen az ew zÿz zent
ÿegÿóseet : Masod tÿztóletes malaztos
saag kÿból meg ÿsmertetÿk Cristusnak
zerelme zÿz zent Catherina azzonhoz
mondatÿk nagÿ ezósseeghnek vÿlagossa
ga . mert olÿ nagÿ bólcchesseeggel tóltee
be wr isten az ew ertelmeet . hogÿ az nag̋
hÿres newes ez vÿlaghÿ hatalmas doctorok
ellene nem alhatanak : kÿ nagÿ tÿztósseeg
leen erekkewl erekkee ez nemes zent zÿznek
mert senkÿról hasonlatus dolog nem ol-
wastatÿk ÿrasban . Azert nagÿ istenÿ aÿan
deek es zeretethnek ÿegÿe leen ez . zÿz zent
Katherina azzonban . hogÿ ewtet az aldot
Cristus Iesus bel tóltee es megh tÿztósóÿtee
mÿndden rend belÿ bólccheseeggel . mÿnd
ez vylaghÿ twdomannÿal . mÿnd istenÿ
bólcchesseeggel . mÿnd termezetnek felette
valo ertelmetesseeggel . Annak okaert
meltan eneklÿ ew rola anÿa zent egÿ
haaz . O aldot zÿz zent Catherina azzon
kÿ wagÿ . doctoroknak doctorora es meste
reknek mestere : tanoÿch meg mÿnketh

{659a}
Mÿndden ygassaghnak wtara es istennek
bÿzon ÿsmeretÿre . O nemes azzonÿwnk
keerwnk ÿmagÿ eerettewnk te zent ÿegÿes
wradnak elette . Harmad malaztossaag
vala zÿz zent Catherina azzonban . mert ÿe
wendó mondasnak lelke ees vala ew benne
kÿwel hasonlatus vala az zent proffetak
hoz . mert meg twdaa meeg annak elette
hogÿ Cristuseert martÿromsagot kellene
zenwednÿ . Azt ees meg twdaa hogÿ
az bólch doctorokat meg gÿóznee es Cri
stusnak kÿldenee ewket Azt ees meg
twdaa hogÿ az kÿralne azzont Cristushoz
haÿtanaa . es ezenkeppen sok dolgokat m
-eg ÿsmerween . kÿkból meg bÿzonwlta
tÿk hogÿ mÿkeppen Az aldot Cristus Iesus
felette meg zerette vala az ew zerelmes
ÿegÿóseet Azonkeppen dÿchóseeges zÿz
zent Catherina azzonban ees tekelletes
vala az eedes Iesusnak tÿzes zerelme / kÿ
nek mÿatta mÿndenestewl foghwa iste-
nes vala . meltan mondatÿk azeert az
erek dÿchóseegben rokon kózel helt tarta
nÿ . mÿnt ollÿan nemes keralne azzon
es az felssew Seraphÿn archangÿalok
nak zent karokban . orzagolnÿ
Masod tanwsagwnk leezen ez maÿ
zent Innepnek tÿztóletes voltabol . M
ÿkeppen hasonlattatÿk ez Istenes zepló
telen zÿz zent Catherina azzon Az aldot
Isten zÿlew zÿz zent maria azzonÿwnkhoz lel
kÿ nemes ÿozagoknak meltossaga zerent
Ez nagÿ meltosaag doctoroknak mondas
ok zerent meg bÿzonÿwltatÿk ÿmez tÿz
en keth rend belÿ meltosagokbol . elezer
Mert mÿkeppen Azzonÿwnk zÿz <.>ma
ria eredet zerent tamada kÿraly nembol
kÿról az zent ewangelistaat nÿlwan
valo bÿzonsagot teeznek . Azonkeppen
zÿz zent Katherina ÿollehet alaab valo
meltosaag zerent . Masodzor mert mÿ
keppen azzonÿwnk zÿz maria : mÿnd egh
eez ooh terweennek es wÿ terwennek
bÿzon vallasa zerent zÿzesseegben tama
da es az teremtó wr istennek ÿegÿes-
wl zentólteek . Azonkeppen zÿz zent Cath
erina azzon ees . mÿnt ÿmaran megh
hallottok . meg ees hallÿok ÿollehet nē
ollÿan nagÿ meltosaag zerent : De ma
ga nagÿ sokaknak kózzóle es felette va
laztaa . az ew meltosaganak okaeerth .

{659b}
Harmadzor mert mÿkeppen azzonÿwnk zÿz
maria mÿndden ÿozagoknak malazttÿawal
tellÿes vala . zent lucach ewangelistanak bÿ
zonsaga zerent . Idwez leegÿ awagÿ kedeegh
vagÿ maria monda gabriel archangÿal
malazttal tellÿes . Azonkeppen gondolhatt
ÿok tellÿesnek malazttal hÿrdethnÿ zÿz
zent <...> Catherinaat kÿnek . ÿsmeretÿre
ezenkeppen mehetw̋nk . Mert ez dragalatus
nemes zent zÿz ew halalanak es keen
zenwedeeseenek ÿdeÿn . wrwnk Iesus Cris
tustwl nÿlwan hÿwattateek mennÿeknek
orzagara : mÿnt zent Ianus ewangalista .
xij kettód napÿg meennÿeÿ eeledellel eel
teek az temleczben es zent angÿaloktwl
vÿgaztaltateek mÿnt Maria magdalena
az pwztaban : towabbaa . meennÿeknek
orzaganak kapwÿa ewnekÿ ees meg nÿtt
atteek mÿnt zent Isthwan prothomarthÿr
-nak : zent Angÿalok zolgalanak ewnekÿ
mÿnt zent marton pÿspeknek es eegÿeb
sok zentókról olwastatÿk : ew halalanak
ÿdeÿn teeÿ weer helÿót zarmazeek kÿ
ew n̋akabol . mÿnt zent palnak : zent
angÿalok mÿat temetteteek el . mÿnt
zent kelemen papa . Ew zent testeeból
olaÿ zarmazÿk mÿnd ez maÿ napÿglan
mÿnt zent Mÿklos pÿspeknek : Ew zent
ÿmachaga es essedózeese mÿndenben
mÿndden rendbelÿ neepekeert megh
halgattateek mÿnt zent Marghÿt azzonn
ak es eegÿeb kezenseeges zentóknek / kÿk
ból nÿlwan meg ÿsmertetÿk az ew nagy
malaztus es erdemes volta . mÿnd mee
nnÿen fóldón . Neegÿedzór mert istenÿ
bólchesseeggel vala . mÿnt az eedes zÿz
maria / Ewtódzór mert mÿkeppen azzon
ÿwnk maria leen erdegóknek romlasa
es fenÿeÿteeke Azonkeppen zÿz zenth
Catherina azzon magÿaraztatÿk kózónsee
ges balwanÿoknak Lehwllasa . es rom
lasa . es mÿndden ez vÿlaghÿ gÿarlosagus
bÿneknek meg nÿomorodasa .: Mert
mÿkoron ollÿan nagÿ nemes . hatalmas
kazdagh . es zeepseegew volna : kÿknek
alatta mÿndden bÿn es gonossaag w-
ralkodhatÿk . ew vÿzon ellenek tamad
wan . az gonoz kewelseegót meg gÿózee
zent Alazatussaghnak mÿatta . teste gÿe
nÿerw̋seeges eeletót zeplotelen tÿredel
messeeghnek mÿatta . Ez vÿlagÿ pom
-pasagot

{660a}
Ez gÿarlo vÿlaghnak meg wtalasanak
mÿatta . ez ezenkeppen pelda leen mÿn
dden Idwósseegre vagÿodo rendbelÿ em
bereknek . kówetsseegeere Hatodzor merth
gÿakortaa latogattatÿk es vÿgaztaltatÿk
vala . ez nemes Cristusnak ÿegÿóse mÿnt
azzonÿwnk maria . mert wgÿ mond
zent Ieroniꝰ doctor : hogÿ vÿlagon semÿ
kózelben nÿnchen az zent angÿalÿ eelet
hóz es termeezethóz mÿnt az zeplótelen
zÿzesseeg . Annak okaert felette ÿghen
zeretÿk kÿk zÿzesseegót tart . es otalmaz
-ÿaak mÿndden ellenseegtw̋l hetedzór
mert felette gÿmelchós az az haznalatus
ez zent zÿz . embereknek Idwósseegókben
mÿnt olwastatÿk az eedes azzonÿwnk
zÿz mariarol . hogÿ ew leegÿen mÿnd
istennek / mÿnd az zeegen bÿneseknek
kegÿelmes es ÿrgalmas zent zÿleÿe es
nÿomorwltaknak bÿzon otalma . Azon
keppen . zÿz zent katherina azzon . mÿndenek
nek kÿk ew hozÿaa folÿamnak . mÿn
dden nÿomorwsagokban bÿzon remeen-
seegh . es otalom . Nÿolczadzor merth
mÿkeppen az eedes zÿz maria sokakat ew
halaloknak ÿdeÿn : ew zent hatalmas
essedózeesenek mÿatta sokakat meg za
badoÿt erdegnek markaban es az erek
karhozatbol . Azonkeppen az eedes zÿz zēt
Catherina ees kÿról peldank leezen vee
gre / Kÿlenczedzer / mert mÿkeppen az
eedes zÿz mariat az aldot meennÿeÿ kÿral
ffÿa ew halalanak ÿdeÿn . mÿnd az
mennÿeÿ zentókkel meg latogatwan .
nagÿ dÿchóseeges eremmel vÿgasaggal
vÿwee az mennÿeÿ zent orzaghnak bodog
sagaban es mÿndden zentóknek zent an
gÿaloknak felettók valo zekben helheztet
ween kÿralÿ dÿchóseeghnek Coronaÿaw
al Coronazaa . es mÿnd ez zeeles vÿlag
nak zool zoloo procatorawaa tewee . hog̋
senkÿ ew zent seghedelmeenel kÿl se
Idwózwlhetne . se karhozhatneek . Azon
keppen . Dÿchóseeges <.> zÿz zent Catherina
azzont mÿnden tÿztóletes meltosaggal
ffel magaztataa . meennÿen es fóldón
twdnÿa ÿllyk . mert mÿkoron az seteet
temleczbe volna rekeztethwen Ennen
zemelÿe zerent az aldot Cristus Iesus
hozÿaa ÿewe nagÿ sok zentókkel zÿzek
kel kÿk ÿmaran annak elette menn
ÿeknek

{660b}
Orzagara meentenek vala . Es zamtalan
seregh angÿalokkal : nagÿ dÿchóseeges
feenesseeggel . es monda / O en zerelmes
ÿegÿósóm . en eedes leanÿom ÿsmerÿed
meg ÿmaran az te aldot teremtedet kÿt
ennek elette eellÿen nÿlwan nem la
-ttaal .. leegÿ eróss . leegÿ bator . mert en
teeweled vagÿok es nem hadlak el tee
gódet . Masodzor mÿkoron esmeg nÿak
vagnÿ vÿnneek . nekÿ ÿeleneek ew ÿm
achaganak ÿdeÿn es monda : Mÿnden
ben meg halgattattaal : ÿewel ÿmaran
en eedes ÿegÿesóm mert<.> nÿthwan va
-gÿon teenekód az erek dÿchóseegnek ka
pwÿa . kÿkból meg ÿsmertetÿk mert ha
talmas Cristusnak zÿne elót azzonÿw
nk marianak wtanna . Tÿzedzór m
ÿkeppen Az eedes Isten zÿlew zÿz maria
zÿzesseeges teÿeewel eeltetee newelee
ew aldot zent Iesus ffÿaat Azonkeppen
zent Catherina azzon zeplótelen zÿz teÿ
et tarta Cristusnak kÿt halalanak ÿde
ÿn ew nekÿ aÿanla . chodakeppen .
Tÿzen eeggÿedzer mÿkeppen azzonÿwnk
zÿz maria . az ew zent ffÿanak es az
zent angÿaloknak zolgalattÿok mÿat
test zerent leelek zerent . nagÿ eremmel
vÿgassaggal . az erek dÿchóseegnek pa
radÿchom hegÿeere ffeel vÿteteek azon
keppen zÿz zent Catherina : azon zenth
angÿaloknak zolgalattÿoknak mÿatta
test zerent az zent Sÿna heegÿeere . lee
lek zerent mennÿeknek orzagara vÿte
teek . Tÿzenkettódzór : mÿkeppen az eedes
zÿz azzonÿwnk maria . mennÿen fóldón
es mÿnd wralkodo . vÿtezkodew anÿa
zent eegÿhazban newezetes . tÿztóletes
es meltosagus . mÿnt istenÿ zent malaz
thnak es ÿrgalmassagnak kegÿes zÿleÿe
es mÿnden teremtót allatoknak keral
ne azzonÿa . Bÿnes zeegeen adamffÿa
nak batorssagus remenseege Azonkeppen
ew zentsseegenek wtanna . zÿz zent Ca
therina azzon tÿztóletes mÿnd ez zeeles
vÿlagon es hatalmas seghedelmew
mÿndeneknek kÿk ew hozÿaa folÿam
nak . kÿról meltan olwasstatÿk az zent
Iwdith Azzonnak dÿcheeretÿ . Iudit xi
Mert nem leelettetÿk fóldnek zÿneen
hozÿaa hasonlatus azzonÿallat zÿnnel
tekeentettel . zeepseeggel . es ertelmes beze
-ddel

{661a}
Towabbaa meltan vehettÿók zÿz zent
Catherina azzonnak zemelÿeeról az zent
leelek wr istennek mondasaat . mÿnd
den tÿzta es zeretetben eeló leeleknek
zent dauid proffetanak zaÿa atal . kÿ
meg vagÿon ÿrwan az Soltaar kenÿ
nek negÿwen neegÿed rezeeben : Hal-
gassad leanÿom . es lassad . es haÿch
reea te fÿledet . mert meg kewanta
az felsseeges kÿral az te zeep zÿnednek
eekes voltaat : mert ew teeneked terem
teed es wrad . istened / meel zent ÿghee
keth magÿarazwan zent Agoston doctor
wgÿ . Vala mÿnemew teremtót allat
feellÿeb vagÿon az feldtewl es az fel
-ssew eghez kózelben helheztetót an
newal tÿztab zeep ekesb fenesb . pelda
Az vÿz tÿztab az fekete fóldneel . Az
eeltetó eegh . az vÿzneel . Az tÿz . az
eghneel : Azoknak felette vala mÿ kó
zelben vagÿon helhetween . az felssó
eghóz kÿ menÿorzagnak mondatÿk
anneewal zeb eekósb . es feenesb pelda
az holdnaal . Az feenes nap . Az nap
nak felette nagÿ sok Cÿllagok . Annak
felette az Cristal eegh . Azonkeppen
mennÿeknek dÿchóseeges orzagaban
vala meel zentók kózelben vannak
helhetween . Az veeghetetlen vÿla
gossaghoz . az az . zent haromsaagh
wr istenhez ew zent eerdemeknek
mÿatta Annewal hasonlatosbat
zeebbek eekósbek feenesbek es dÿ
chóbbek De wgÿ mond zent Ambo
rus doctor mÿ lehet . zeeb es eekósb
Az zeplótelen zÿzesseeghnek eekessee
geenel . kÿt mÿndenneel fellÿeb ze
reth az aldot Cristus kÿral : dÿcheer
tetÿk az mennÿeÿ <.> ÿteeló bÿrotwl
tÿztóltetÿk az wr istentewl : Es kówe
tÿk ewtet vala howa wr isten menend
zent Ianosnak mondasa zerent Apok .
vltimo kÿk kózót bodogsagus zÿz zent
Catherina azzon hÿhetew hogy ÿeles
newezetes es tettetes leegÿen . mÿnt Cri
stus Iesusnak kÿwalkeppen valo zerel
mes ÿegÿóse O azert zeplótelen zÿ azz-
on

{661b}
O zentsseeges Keralÿ nemzet O mennÿey
zeep rosa vÿrag zaal . kÿnek zeepseegew
ÿllattÿa kedwes mÿnd istennek . mÿnd
angÿaloknak es embereknek . Dÿcheer-
tesseeg te benned az kegÿelmes wr iesus es
ew zent zÿleÿe kÿknek zÿnók elót keerw̋nk
nÿer'' ÿrgalmat mÿnekewnk : es otalmaz''
mÿndden gonoztwl O zent zÿz lean Katheᵃ
Harmad tanwsagwnk leezen ez maÿ
zent Innepnek napÿan zÿz zent Catherina
azzonnak meltosagarol : mynemew nagÿ
mondhatatlan Bólcheseeg volt ez zent zÿz
leanzoban hogÿ Anne sok doctorok es ha
talmas bólcchek ew ellene nem alhattak
Ennek nÿlwabban valo . ertelmeere lass
ok meg doctoroknak magÿarazattÿokbol
mÿkeppen disputalanak : Es mÿnemew
nagÿ meelseeges kerdózeesek es bólch fe
leletek . leenek egÿ mashoz : kÿról reegÿ
historiakban wgÿ leelettetÿk . hogÿ mÿ
-koron zem zembe allatta . volna . <.....>
Maxencius chazaar az ewthwen bólch
doctorokat zÿz zent Catherina azzonnÿal
Es nemes zent zÿz nagÿ alazatus bÿzo
dalommal aÿanlaa magaat Cristus Ies-
-usnak . Az hatalmas pogan bólcchek
kedeeg magokban bÿzwan . nagÿ keweel
seeggel elówe allanak : Es ezenkeppen
kezdeek el az disputalast : Monda az
bólch doctorok kózzól eeggÿk . Mÿert zeep lean
Catherinaeert hÿwattattwnk eede . ew azert
elezer vesse elówe ha mÿt akar mondanÿ
Azonnal zÿz lean Catherina . bezeedeet el kez-
dween monda . Az en bezeedemnek erede
tÿ Az meg fezewlt wr Iesus xp̄us . kÿ atÿa
wal es zent leelekkel egÿ Isten . Ez vÿla
got semÿból zerzette es ew benne embert
teremtót / kÿt pokolbelÿ erdegh meg ÿreelw
een meg chala . es bÿnben vÿtee . es erek
halarra kótelezee Mÿkoron az ember eeg
ÿeb keppen meg nem zabadwlhatna . kenÿe
rewlween ew raÿtta istennek ffÿa Cristus Iesus
halando testót veen ew reea . kÿben sok
chodakat teen hogÿ meg mwtatnaa az ew
byzon istenseegeet <h..> mert ew volna kÿ
embernek Idwessegeert testó veet volna
es az adossagot zent keennyawal halalaw
-al meg fÿzethnee . Es azonkeppen embert
meg valta es menÿorzagot elóttók meg
nÿtaa / Mÿkoron az bo̗lch doctorok azt ha
lottaak volna . ÿmez neegÿ dolgokat veew
eek elówe kerdeesre es vetekódeesre .

{662a}
Elezer mÿkeppen lehet hogÿ ez vÿlaag sem
ÿból teremtetót leegÿen . Masodzor mÿk
eppen <h..> lehet hogÿ eegÿ bÿzon isten lee
gyen Harmadzor mykeppen lehet az
istenseegben harom zeemeel . Neegÿedzór
mÿkeppen lehet hogÿ az istenseeg zÿlesseek
es zenweeggÿen / hogÿ kedeeg mÿnd ezek
lehetetlenek leegÿenek / eellÿen bólch m
ondasokkal mondanak ellene . Elezer
vessók azt hogÿ istennek akarattÿa volt
ez vÿlagot teremtenÿ . Awagÿ azert az
ollÿan akarat . istenben kezdettewl fogh-
wan volt ee . awagÿ nem / Ha azt m
ondod hogÿ kezdettewl foghwa volt haat
ez vÿlagh nem teremtetót . de kezdettewl
foghwa valo : Ha kedeeg az akarat
istenben nem volt kezdettewl foghwa .
haat az istenben valtozandosaag vagÿon
Es neha hewolkdasban vagÿon . neha
kedeeg dologban . Ez eellÿen ellenzew
mondasra zÿz ent Catherina Reea fele
le kÿt zent ÿrasbelÿ doctorok . ÿowaa
hannak . ÿelessen zent Bonauentura a
tÿank mondwan . Az wr isten vala
mÿt akar awagÿ akart teennÿ es terem
tenÿ . kezdettewl foghwa volt akarattÿa
ban . zórzees zerent kedeeg mÿndeneket
alkolmas ÿdó zerent tellyeseÿtót be az
ew zent bólcchesseege zerent . pelda rola
mÿnt mÿkoron eegÿ ÿffÿw <..> ew ÿff
ÿwsagaban el veegezÿ es gondollÿa
hogÿ mÿkoron xxx eztendós kor belÿ
leend zeerzetben meegÿen : De annak
elette nem mondatÿk zerzetesnek mÿert
el gondoltta . hanem ha be tellÿeseÿtÿ
Azonkeppen mondatÿk lennÿ az wr isten
akarattÿanak ÿollehet nagÿob tekeelle
tesseeggel . mert embernek akarattÿa
el valtozhatÿk De az wr istenee soha
nem .. Hogÿ kedeeg ez vÿlag teremtót
allat leegÿen es nem erekkewl valo
meg . bÿzonÿwltatÿk pogan bólcchek
nek ees mondasokbol : wgÿ mond
arxles . i celi caᵒ vltimo . az veeghetet
lenhez semÿt nem tehetnek . sem tewle el
nem vehetnek . Masod helÿen . viij
phy . meg wgÿ mond : az veghetetlent senkÿ m
eg sem foghattÿa . meg sem meerhetÿ
<.> Ha azert ez vÿlaag veeghetetlen
es kezdettewl foghwa valo volna : kó
vetkózÿk hogÿ semÿ valtozaas . semÿ
fogÿatkozaas sem az eghnek forgasaban
sem ez vÿlagon nem volna . Towa
bbaa sem zÿletet . sem halal nem

{662b}
Volna De ÿme lattÿok hogÿ az eghnek
forgasa naponkeed valtozÿk . es ez vÿlag
naponkeed fogÿatkozÿk : es mÿndden
allatok zÿletnek es meg halnak . Azert
kewetkózÿk hogÿ kezdetÿ vagÿon . hogÿ
kedeeg nem ennen magatwl . mert se
mÿ ennen magaat nem tehetÿ . Azert
az eegÿ erek eeló istentw̋l . mÿkoron
azt hallottaak volna az doctorok gÿó
zettee hagÿaak magokat mert nem tw
danak mÿt ellene zolanÿ -
Masod kerdees . leen ez . mÿkeppen
lehet hogÿ eegÿ isten leegÿen : kÿre ez-
enkeppen Argualnak <vagÿon> vala .
twdnÿ valo teeb az ÿok honnem az
alaab valok / ÿllÿk kedeeg hogÿ a''mÿn
-neel ÿobbat istennek twlaÿdonohok . De
az felette ÿok nagÿ sokan vannak . es nem
chak twlaÿdon eegÿ Azert twdo dolog
hogÿ sokan vannak az istenek es nem
chak eegÿ . kÿt mÿnd ez zeeles vÿlag
es ÿras twdo bólcchek valnak : Ennek
ertelmeere ees reea felele zÿz lean Ca
therina . kÿról meg emlekózÿk zent Bo
nauentura atÿank ees mondwan . mÿko
ron vala mÿnemew ÿoot ÿobnak m
ondwnk bÿzon az . mÿkoron teeb ÿoot
teeznek hozÿaa . De nem mondattatÿk a
zonkeppen lennÿ az veeghetetlen ÿoban
kÿ isten az ; Hogÿ kedeeg eegÿ isten leezen
ezenkeppen bÿzonoÿthattÿok / Mert az wr
isten feelsseeges es kywaltkeppen valo ÿo
kÿneel ÿobbat senkÿ ÿngen sem gondolhat /
oly <..> mÿndenhato kÿnek hatalma ellen sen
kÿ nem alhat . Ha azert teeb istenek vol
nanak awagÿ ÿgenló felsseeges ÿok
volnak es hatalmwk awagÿ nem . ha
ÿgenlók haat senkÿ feÿedelem nem vol
na es eeggÿk sem volna felsseeges isten
kÿról nÿlwan ÿr Arxles xij Meᶜᵉ
Semÿnemew allatoknak nem ÿllÿk go
nozwl zereztetnÿók Annak okaert m
ÿndenek zereztethnek eegÿ elsew ered
ettre kÿtw̋l fÿghnek leetel zerent meenÿ
feld es az eeghez termezet . gonoz azert
az feÿedelmeknek soksaga . ÿllÿk azert
hogÿ eegÿ feÿedelem leegÿen . kÿ mÿn
deneknek ÿstene Azt halwan az bólch
doctorok gÿózettee hagÿaak magokat
mert nem twdanak mÿt ellene zolanÿ

{663a}
Harmad kerdes leen az disputalas
ban mÿkeppen lehet az istenseeghben ha
rom zemeel es eegy termezet allattÿaban
ha az isten chak eegÿedewl mondatÿk lennÿ
ew termeezetÿnek allattÿaban . azert harom
zemeelÿeknek twlaÿdonsaga ew benne nē
lehet . Reea felele zÿz lean Catherina . kÿt
ÿowaa hadnak . kerezttÿen zent doctorok ees
mondwan ; hogÿ nÿnchen ellene es zeghedel
meere az istenÿ meltossagus termeezetnek
mÿert az istenÿ termeezet eegÿ allattÿaban
es harom leegÿen zemeelben . pelda rola
mÿkeppen . az embernek az ew lelke eeggÿetlen
allattÿaban es harom erók awagÿ hatalm
ak vannak ew benne . kÿlembek twlaÿdon
sagkeppen twdnÿa ÿllÿk emlekózet ertel-
em es akarat : Hogÿ kedeeg haromsaag
leegÿen az istenben : Mert az wr istenben
kezdettewl foghwa volt bólccheseeg [a]wagÿ <..> ÿghe
mÿkeppen az gondoloban gondolat : kÿ m
ondatÿk meg maradando ÿgheenek . kÿt
mÿ mondwnk istennek ffÿanak / Vag̋on
esmeg zeretet . <quo> kÿwel isten erekkee ze
rette az ew bólccheseegeet . ÿgheeÿeet a
wagÿ ffÿaat . es az ffÿw ew attÿaat .
Mÿeert kedeeg Arxles mondasa zerent . vij
methaᶜᵉ semÿ <v...> valtozandosaagh
nem leelettetÿk az wr istenben . azerth
meg bÿzonÿwltatÿk hogÿ mÿnd az ból
ccheseeg awagÿ ÿghe . mÿnd az ew zerelme
istenben eegÿ allatok leegÿenek De chak
twlaÿdonsagnak zemelye es ÿsmeretÿ
zerent kÿlembek . Azert az eegÿ felssee
ges istenben tÿztóllÿok es ÿmaggÿok mÿ
Az felsseeges bólccheseegót es felsseeges
zerelmeenek ÿowoltaat . kÿ mÿndenekn
ek eegÿ teremtó wra istene . mÿkoron
nem volna az bólch doctoroknak mÿt
ellene zolananak gÿózettee hagÿaak ew
magokat chodalkozwan az istenÿ hatalm
assagon /
Negÿed kerdees leen az .
disputalasban . mÿkeppen lehetót hogÿ isten
nek ffÿa testót vehetót es meg hólt leeg̋en
Ha az ffelsseeges isten zenwedhetetlen es
halhatatlan . massal eegÿbe zórózthetetlen
azert lattatÿk hogÿ sem zÿlethetót sem meg
nem halhatot . Reea felele zÿz lean Cathe
rina mondwan . hogÿ <h.> azt az aldot is
ten . mÿndden ew felsseegeenek kÿssebsee
geenel kÿl meg tehette . az emberÿ termee
zetót ffel veween . es az ew dÿchóseeges vol
taban zeghetetlen meg maradwan . hogÿ
az emberÿ termeezetben alkolmas volna zÿ
letnÿ zenwednÿ es meg halnÿ . az mÿ
meg valtsagwnkeert es Idwesseegewnkert
es az ew nagÿ istenÿ ÿrgalmassagaat es
zerelmeet mÿ hozÿank megh mwtatwan

{663b}
Es az istenÿ ÿgassagnak ees eleget tee mÿko
ron az keent ennen testeeben meg zenwedee
az magass kereztffan . a'' mÿ bÿneÿnkeert /
kÿról az tÿ plato mestertók ees wgÿ mond
hogÿ az isten veegnel kÿl valo Sÿbilla
azzon kedeegh wgÿ mond : Bodog az <...>
isten kÿ az magass faan fÿgh . Es zÿz zent
lean Catherina azzal kótee be bezeedet ew
leen az bÿzon isten kÿ mÿndeneket terem-
tót . Az poganoknak kedeeg istenek mÿnd
erdegók . Es azonkeppen az nagÿ hatalmas
pogan bólch doctorokat mÿnd meg gÿózee
hogÿ semÿt towabbaa ellene nem zolhatanak
De ÿnkab ellÿen meg ÿsmert bÿzonsaggal
mÿnd az zent hÿttre haÿtaa ewket : kÿk m
ÿnd martÿromsagot zenwedeenek Cristus
Iesuseert . ÿme azert zerelmes atÿamffÿaÿ
nÿlwan meg ÿsmertetÿk zÿz zent Catherina
azzonnak nagÿ deaksaga es bólcchesseege
kÿben dÿcheertesseeg az eedes Cristus Iesus
Tamad ennek wtanna egÿ kerdeesw̋nk ez
zent zÿznek eeleteeból . mÿ oka hogÿ wr
isten ez nemes zent zÿzet akaraa temetet-
nÿ Sÿnaÿ hegÿnek teteÿn . <....> soha
azt nem olwassok ÿrasban eegÿebról / kÿre
reea felelween doctoroknak mondasok zerent
hogÿ azt tewee az wr isten az nagÿ bólcchessee
ghnek es nÿaÿassagnak okaert kÿwel zerette
vala zÿz zent Catherina azzont : mÿnt olwas
tatÿk reeghen Moÿses proffetarol hogÿ zÿnról
zÿnre es nÿaÿas baratsaag keppen zolt bezeel
lót leegÿen Sÿnanak zent heegÿen . hol ott
az ew istenÿ nagÿ bólccheseegeet ewnekÿ kÿ
ÿelentee es az erek eelethnek zent parancho
latÿt kÿ adaa . kÿket nem olwasswnk ee
gÿeb heegÿkón tót lennÿ . azonkeppen . meel
nagÿ istennek bólccheseege . es zent paran
cholatoknak ertelme es meg tartasa tekeel
letesseeggel valanak dÿchóseeges zeplótelen
zÿz zent Catherina azzonban : Hasonlatus
azert meltosaghnak okaert erdemlee azth
hogÿ ez nemes zÿznek teste . mÿnt Idwess-
eeghnek abrazattÿa es zórzetseege ott az
zent hegÿnek teteÿn nÿwgodneek es tÿz-
-tóltetneek : kÿból lelkÿ tanwsaag adatÿk
mÿndden hÿw kerezttÿennek . hogÿ vala
kÿ az aldot Cristus Iesusth nÿaÿas barat-
wl akarÿa maganak foglalnÿ : tanwllÿa
meg . az tÿz parancholatban valo bólcche
seegót : es eressen meg tarcha . kÿról zent
Ianus wgÿ ÿrtta meg az zent ewangelista
Io . xiiij Vala kÿneel az en parancholatom
vagÿon es tarttÿa ewtet . az zeret enghemet ./

{664a}
Zeressók azert zerelmes atÿamffÿaÿ mÿgh
eelewnk az aldot wr Iesust Cristust ew zent
parancholattÿa zerent . zeressók zÿz lean Zent Ca
therina azzont ees ew nagÿ meltossaga ze
rent es zerethween bwzgo leelekkel zolgall
ÿwnk ewnekÿk hogÿ mÿ halalwnknak
ÿdeÿn leegÿenek ÿelennen meg otalmaz
wan mÿndden vezedelemtewl
Imaran lassok megh mÿnemew mel
tossagus tÿztósseeggel es hanÿ fele dÿchósee
ges Coronawal zeretee es meltoztataa
ffeel wr Iesus Cristus az erek bodogsag
ban eegÿeb zÿzeknek es zentóknek fele
tte zÿz zent Catherina azzont : erre reea
felelnek zent ÿrasban aÿoÿtatus doctor
ok : hogÿ ÿmez heet fele tÿztóletes Coro
nawal feenlÿk eegÿebeknek kózótte
Az eedes isten zÿlew zÿz marianak w
-tanna .. mert ewnekÿ felette awagÿ
mellette senkÿ halando termeezetból
tamadot zent nÿnchen / De mÿnd w
tanna es alatta vannak . hellel ees
erdem̄el .: zÿz zent Catherina azzonnak
azert elsew dÿchóseeges tÿztósseege
keralne azzonsagnak meltosaga kÿt
erdemle az megh ÿegÿzeesnek malazttÿabol
hogÿ az mennÿeÿ felsseeges Cristus kyraln
ak kÿwalt keppen valo ÿegÿese leen / Ann
ak okaert meltan mondhataa az zent Esa
ÿas proffetanak mondasaat . kÿ meg vag
ÿon ÿrwan . Esa : Lxj ffel ótóztete enghe
met wr isten ÿgassaghnak rwhaÿaban
es mÿnt twlaÿdon ÿegÿóseet meg ekó
sóÿte enghemet zeep Coronawal . zent
Osee proffeta meg wgÿ mond . mÿndd
en hÿw leelekról wr istennek kepeeb
-en . meg ÿegózlek teegódet enmagamnak
hÿtben es ÿrgalmassagban es ÿgassag
ban kÿk bÿzonsaggal voltanak zÿz zēt
Catherina azzonban / Masod . tÿztóle
-tesseege zeplótelen zÿzesseeghnek Coron
azattÿa . kÿt eegÿebnek nem adnak h
-anem chak zÿz /. Harmad . predicator
saghnak Coronaÿa : kÿt erdemle wr ist
-entewl mÿkoron ez zent hÿtót hÿrdetee
es nagÿ sokakat fordaÿta Cristushoz
Neegÿed az zent martÿromsaghnak Co
ronaÿa / Ewtód . az zent gÿezódelmes
tÿredelmesseegnek Coronaÿa kÿt ad
nak az ollyan embernek kÿ raÿtta
leett haborwsagot es nÿomorwsagot

{664b}
Bekeseeggel es eremest zenwed isteneert
kÿról zent Iacab elsew leweleeben wgÿ
mond . Bodog ember az kÿ haborwsagot zen
-wed mert mÿkoron meg bÿzonÿltatan-
dÿk az erek eelethnek Coronaÿat veezÿ
Ezenról zent Ber . do . meg wgÿ mond .
vala meneezer gÿozz . annezor Coronazta
tol . De zÿz zent Catherina azzon sok keppen
meg keseerteteek es mÿndden gÿózódelmes
leen . azert meltan Coronaztateek Hatod
melto tÿztólethnek dÿchóseeges Coronaÿa
mert leeg kózelben valo tÿztóletót erdemle
mÿndden zÿzeknek felette az zÿz marianak
wtanna mÿnt keralne azzon es Cristusnak
ÿegÿóse / Heeted . az nagÿ dÿcheeges . wr isten
zent zÿne latasanak Coronaÿa . kÿneel . na
gÿob nÿnchen : kÿról emlekózÿk zent Mathe
ewangelista az mÿndzentÿ ewangelioma
mondwan . Bodogok az tÿzta zÿw̋eek mert
erek istent kÿwalt keppen lattÿaak / az az
vala kÿ eeth ez vÿlagon ew zÿweenek
zemeÿt es kÿwansagaat meg vonzÿa
mÿndden ez vÿlaghÿaknak ragadwanÿa
twl es mÿndenestwl foghwa az eegÿ ter-
emtó wr istennek ÿsmeretÿben es latas
aban gÿenÿerkódÿk . oda gondolkodÿk
oda fohazkodÿk . az ollÿanok meeg az erek
dÿchóseegben nÿlwabban es erwendetesben
lattÿaak az wr istennek zent zÿneek / azert
mondatnak bodognak meeg ez vÿlagon
ees az ollÿanok / kÿról wgÿ mond zenth
dÿenes doctor . In de diuinis nominibus . hogÿ
az olÿ ember bÿzon zent meeg ez vyla
gon kÿ semÿt ez feldÿeket nem keewan
es nem aÿoÿt . De twlaÿdon chak eegÿ wr
istenben gÿenÿerkódÿk . Ez zerelmes atÿa
mffÿaÿ ez . az erek dÿchóseeghnek tekeelle
tes Coronaÿa : kÿnek harom reeze vagÿon
zent Innocencius papanak mondasa zerent
twdnÿa ÿllÿk : lataas . eelees . es tartaas
az az hogÿ az bodogok . wr istennek aldot
dÿchóseeges . zent zÿneet kÿ mÿnd erdeme
zerent vota keppen lattÿa . es eel vele .
es erekkewl erekkee soha meg nem fozta
tÿk tewle . Ezeket kedeeg dÿchóseeges zÿz
zent Catherina azzon . anneewal nÿlwabb
an lattÿa es eel velók . es gÿenÿerkódÿk
benne <mÿg> mÿnewel kózelben eerdemlót
helheztethnÿ az ew nagÿ zentsseeges eerde
meenek es ÿozagus voltanak mÿatta
O azert Nemes zent azzonÿwnk . O zÿz lean
Catherina . keerw̋nk tellÿes zÿwel leelek
kel ÿmagÿ eerettewnk es otalmaz'' megh
mÿndden gonoztwl -

{665a}
Sequitur legenda festi
Imaran wr iesus Cristusnak newe dÿche
retÿre es zÿz lean zent Catherina azzonn
ak emlekózetÿre . lassok megh . mÿnt leen
zÿleteese / eelete / es halala . ez halando vÿ
lagon . Mÿnt Cronicakban es eegÿeb
reeghÿ ÿrasokban talaltatÿk . Mÿkoron
telneek wr ffÿw zÿletethnek wtanna
harom zaaz eztendew . Vala Alexand
ria orzagban eegÿ nagÿ hatalmas es
kazdagh pogan kÿral . kÿnek Costus vala
newe . De magzattÿa nem leezen vala .
Annak okaert ees zenetlen valo aldo
zatokat teezen vala az balwan istenek
nek : de semÿt nem haznaal vala vele
mert az erdeghók embert nem teremthet
nek sem leelkót : Vala kedeeg azon ÿ
-dóben ghereg orzagban eegÿ hatalmas
termeezet twdo bólch doctor . kÿnek Al
fforabius vala newe . hÿwataa hozÿ
aa azt az Costus kÿral es twdakozeek
meg raÿtta ha ew volna ee oka aw
-agÿ az kÿralne azzon . hogÿ magtalanok
volnanak / kÿ mÿkoron meg ÿsmerte vol
na termeezetóket meg mondaa hogÿ nē
termeezetnek fogÿatkozasabol volna
de istenÿ zórzeesból . Annak okaert ta
nachot ada nekÿ hogÿ aldozatokat
tenne Monda az . twggÿad hogÿ gÿa
kortaa tóttem de semÿ haznaat nem
vettem Monda nekÿ az bólch doctor
ÿollehet teb isteneket tÿztólewnk
de maga . okossaag azt aggÿa hogÿ chak
eegÿ isten leegÿen : Arxles mestór ees
azt vallÿa hogÿ eegÿ feÿedelemnek kel
lennÿ . kÿ mÿndeneket bÿrÿon . Tana
chot ada azert kÿralnak az Alfforabiꝰ
doctor . hogÿ Az eegÿ istennek kepeet
entethnee meeg tÿzta aranÿbol es
ewnekÿ tenne aldozatot magzatnak
leeteleert . Mÿkoron azert az ewthw
-es mestereknek Aranÿat adot volna
Az mesterek zerzeeseenek eegÿ nagÿ
hatalmas kÿral peldaat . es newet
adanak nekÿ hogÿ isteneknek istene
lenne . De az teremtó wr isten . mas ab
razattra fordoÿtaa az mestereknek zan
dekokat . es mÿkoron meg entótteek
volna . lataak haat ÿme eegÿ fezw̋let

{665b}
El ameelkodanak raÿtta mÿndn̋aÿan . es aka
raak hogÿ el tórÿeek . De az bólch meg tÿl
taa ewket mondwan . mÿeert az nagÿ isten
nek eellÿen Abraz kellett . maraggÿon azon
Mÿkoron az balwanÿok templomaban v
ÿtteek volna ffel tennÿ / ÿme ottan mÿnd
le hwllanak az balwan keepók . Mÿkor
on azert az fezewletnek aldozatot tett vol
na az Costus kÿral . harmar valo napon
<...> teróhben eseek az kÿralne azzon es eeg̋
ÿghen zeepseegew lean magzatot zÿle . kÿn
nagÿ eremben leween az kÿralsaag . az
bólch doctornak tanacchabol newezee ewtet
az choda leeterról hogÿ az balwanÿok
el tóreteenek Catherinanak . kÿ kózonsee
ges balwan isteneknek romlasanak ma
gÿaraztatÿk . kÿt mÿkoron ffeel tartottanak
volna . tÿzen harom eztendegh olÿ nagÿ
bólcch leen ew nagÿ elmeÿeenek mÿatta
hogÿ mÿnd az heet termeezettról valo tw
domanÿokat meg tanwlaa . es anneera el
hatalmazeek <..> deakÿ bólccheseegben
hogÿ az egheez geregh orzag belÿ bólcchek
nek zÿz lean Catherina . mesterÿnek es
gÿengeÿnek mondatÿk vala . Es nagÿ
sok orzagokbol varasokbol kÿlemb kÿlemb
nagÿ wrak es bólcch mesterek mennek
vala Alexandriaban : zÿz lean Catherinat
lathnÿ es bólccheseegeet hallanÿ . Mÿko
ron azert Costus kÿral zÿz lean Catherina
nak attÿa halarra korwlt volna . ele
ÿben hÿwataa . ew zeep leanÿaat es
testamentom zerent ÿmez . keth dolgot
hagÿaa ewnekÿ . hogÿ mÿg eelne . az
meg fezw̋lt isteneknek isteneet ÿmad
naa tÿztólnee es senkÿnek eegÿebnek
ne aldozneek . Masodot hogÿ hazassagra
eegÿebhóz senkÿhóz nem menne hanē .
kÿ ollÿan nagÿ nemból volna . ollÿan
kazdaag . ollÿan zeep . ollÿan bólch . mÿ-
nt ew maga .. Annak wtanna orzagaat
ees nekÿ hagÿaa es kÿ mwleek ez vÿ
-lagbol .: Annak wtanna . hamar valo
napon Azzon annÿa ees kÿwe mwleek
zÿz lean Catherina azert maganak m
aradwan . valazta xxiiij zÿzeket kÿk
wtanna ÿarnanak . xij Iambor azzon

{666a}
Capitulum secundum .
Tórteneek eegÿ napÿ napon . mondhatt
ÿok ÿnkab az meg fezewlt wr iesusn
ak Cristusnak el veegezót akarattÿa
nak zórzeeseeból kÿ gondot vÿsel va
la az ew zerelmes zolgalo leanÿa
-nak . mÿnt zÿleteeseeról azonkeppen
ÿarasarol ees . zÿz lean Catherina ÿn
dwltateek kÿwe Alexandrianak es
orzaganak hatarara . vala mÿ dolog
eert nagÿ soksagw sereggel mÿnt ke
ral leanÿa es azzon . mÿkoron ÿwto
ttanak volna egy nagÿ pwztaban
reeaÿok esthwelódeek es el teeweztek
az ÿaart wtat / mÿkoron mÿndnÿa
ÿan el bozwltanak volna raÿtta
kezdeenek az vÿtez legeenÿek teetowa
fwtosnÿ Azonkózben wr istennek
akarattÿabol talalanak eegÿ zent
veen remeteet cellaÿaban ÿmatkoz
wan . kÿnek Cellaÿa folót eegÿ erczból
zerzót fezewlet keep vala ffel teween . M
ÿkoron azt latta volna zÿz lean Catherina
monda ew magaban . Bÿzonÿawal ez v-
een ember en velem eegÿ istent ÿmaad
Bel menween azert ew hozÿaa kezde ew
tewle nagÿ sok dolgokat kerdóznÿ . mÿnt
ollÿan bólch azzon . Az zent veen Iambor
kedeegh . kezde ewnekÿ predicallanÿ mÿke
-ppen emberÿ nemzet el vezekózót volna
bÿnnek mÿatta . Es mÿkeppen az nagÿ
isten emberÿ nemnek meg valtssagaert
zÿletót . volna . es keent halalt zenwed
ót volna .. De zÿz lean Catherina azzal
semÿt nem gondol vala : mert meegh
ÿo voltaat nem twggÿa vala . mÿnt po
gan <...> azonkezben wr isten zÿweeben
ÿhlee az veen remetenek . hogÿ megh ker
denee ewtet . mÿ oka volna hogÿ haz
assagra nem menne : Megh bezeellee
ewnekÿ az ew attÿanak testamentom h
agÿasaat hogÿ senkÿhóz ne menne hanē
ha kÿ ollÿan nemes volna kazdaagh
zeep es . bólch Monda ewnekÿ az Iam
bor veen . O nemes lean . mÿt hanÿod
vetód magadat te ez vÿlaghÿ el mw-
-lando ÿokban Nem hallottad ee hÿreet
eegÿ nagÿ kÿraal ffÿanak . kÿ mÿndden
kÿraloknak es wraknak feellÿeb valo
kÿnek zeepseegeet . nap hol es mÿndden

{666b}
Teremtót allat chodallÿa . kÿ ol bólch hogÿ
mÿnd el mwltakat / mÿnd mastanÿakat
es ÿewendóket nÿlwan twd es ÿsmer
kÿnek kazdagsaga soha meg nem fogÿat
kozÿk . kÿ eegÿeb ÿegóst soha nem zereth
hanem kÿ mÿndenkoron zeplótelen . kÿnek
annÿa zÿz . kÿnek attÿa azzonÿallatot
nem ÿsmer . Es kÿnek koronkeed angÿa
lok zolgalnak es wdwarlnak . Azt halw
an zÿz lean Catherina wr istennek malaztt
ÿa zÿweet meg zalwan kezde nagÿ gheerÿe
detesseeggel kerdóznÿ kÿ volna . es mÿkeppen
az nemes kÿraal ffÿwnak ÿsmeretÿre ÿwth
hatna . es kezde az Iambor veen atÿaat nag̋
zeretettel zorgalmaztatnÿ hogÿ mÿnt hama
rab ewnekÿ meg ÿelentenee / ÿme ez kÿsded
ÿrot tablaan meg vagÿon ÿrwan az zÿz
nek keepe es az ew ffÿanak / kÿt ÿm tee
neked adok es hazadhoz vÿween . ez yewen
dew eeÿel esseel terdre elótte keerÿed az
ew eedes zÿz zÿleÿeet hogÿ mwtassa meg
teeneked az ew zerelmes ffÿaat : mÿeert
nagÿ kegÿelmes azzon . nÿlwan megh
halgat Annak wtanna ÿgaz wttra vÿ
vee ewket . Es mÿkoron azon eegÿ falw
ban ÿwtottanak volna zallanak megh .
eegÿ zallason . Es hozÿaa tartozokat kÿt
mÿnd zallasokra bochatwan . Zÿz leean
Catherina eetlen ÿtlan tÿtok hazaban
bel menween . nagÿ sÿrassal kezde ÿm
atkoznÿ ees esedóznÿ az zÿz marianak / Es
mÿkoron el baggÿadot<.> volna . el zendó-
ródeek es eellÿen almat kezde lathnÿ
Haat olÿ mÿnt egÿ nagÿ zeep mezón
ÿarna / es tawoldaad egÿ mondhatat
lan zeep zyz azzon ÿewne eleÿbe . kÿnek
ffÿa óleeben volna : mÿndenkeppen hason
latost mÿnt az tablaban ÿrwan volna
Mÿko eegÿbe kózel ÿwtottanak volna
kÿwannÿa vala zÿz lean Catherina az
zÿz maria<.>ffÿanak zÿneet lathnÿ . De ottan
mas felee fordwl vala . Catherina esmeg
oda kerw̋lween . ottan harmad felee for-
dwl vala ew zÿleÿeenek óleeben . M
onda az zÿz maria ew ffÿanak . latod
ee en eedes zerelmes ffÿam meel nagÿ
kÿwanatossaggal gheerÿedez ez zÿz lean
Catherina teegódet lathnÿ . felele az zeep
Iesus germek . Te twdod zerelmes zÿ-
leem hogÿ az mÿ wtannwnk ÿaro
zÿz leanÿok ees sokkal zeebbek enneel
es mÿkeppen neezhetÿ ez . az en zÿnemet
ha latot meel zernÿw̋ . es meg sem mosdot
es el enÿezeenek . Catherinanak elóle .

{667a}

[[]]

{667b}

[[]]

{668a}

[[]]

{668b}

[[]]

{669a}

[[]]

{669b}

[[]]

{670a}

[[]]

{670b}

[[]]

{671a}
Annak wtanna eleÿben vÿtetee Maxen-
-cius chazaar zent Catherina azzont es m
-onda / O nemes zÿz lean weegÿ tanachot
magadnak / es engheg̋ ennekem es az kÿ
ralne azzon wtan masod leez wdwarom
ba es az te keepódet ffeel faragtatom hog̋
mÿndenektewl tÿztóltesseel . felele az zent
zÿz es monda zennÿeel megh eellÿene
-keth kÿt gonossaag chak gondolnÿa ees .
mert en Cristusnak attam magamat ÿe
gÿósewl . Azt halwan vassas ostorokkal na
gÿon meg veretee ewtet . es eegÿ nagÿ se
teet temleczbe rekeztetee hogÿ ehel ees meg
halna / Azonkózben Maxencius chazaar
kÿ nÿomoteek az vÿdeekre vala mÿ dol
gaeert . eennen hazol kedeeg az <kÿralne>
chazarne azzon Alexandria Porphirius h
adnaggÿal . meneenek Catherinat lathnÿ
es eeffelÿ koron meneenek be hozÿaa az
seteet temleczben . es el tekeenthwen . lat
nak haat ÿme nagÿ feenesseeg vagÿon
az temleczben . es istennek zent angÿalÿ
sebeÿt keneghetÿk / El kezdween azert
zÿz zent Catherina nagÿ zeep predicaciot
teen ewnekÿk es mÿnd az chazarne azz
-ont mÿnd porffirius hadnagÿot ket zaaz
vÿtezókkel az zent hÿttre haÿtaa / Tÿzen
kettód napÿg kedeeg emberÿ seghedelem
neel kÿl leween . wr istennek angÿalÿ
galamb kepeeben menÿból Cristus Iesus
nak aztalarol hordnak vala eeledelt ew
nekÿ Annak wtanna ennen maga ees
az aldot mennÿeÿ kÿral wr Iesus hozÿa
ÿa ÿeween . nagÿ sok mennÿeÿ angÿal
okkal es zÿzekkel vigaztalwan ewtet
es mondwan . O en zerelmes ÿegósóm
ÿsmerÿed meg ÿmaran nÿlwan az te
teremtedet . es . leegÿ bator . leegÿ alhatatus
mert en veled vagÿok es nem hadlak
el teeged / zÿz lean zent Catherina azzon
azt halwan le eseek elette es nagÿ ee
des keenÿ hwllatassal halakat ada ew z
-ent feelsseegeet raÿtta / Annak wtāna
haza terween Maxencius chazaar hag
ÿaa hogÿ eleÿben vÿnneek Catherinaat
es lathwan el almelkodeek zeepseegeen
aloÿthwan kedeeg hogÿ vala kÿ eetelt ÿ
talt adot volna ewnekÿ : kezdee kenoztat
-nÿ es verethnÿ az temlecz tartokat / M
onda zÿz zent Catherina azzon . Cristus Ie
sus eeltetót enghemet zent angÿalanak
mÿatta / Monda esmeg ewnekÿ az ch
azaar . Awagÿ aldozÿaal az isteneknek
awagÿ kÿlemb kÿlemb keenoknak mÿa
tta keel el veznód / felele ewnekÿ . keez
vagÿok mÿndenre el zenwednÿ az en
Cristus istenemnek zerelmeert / Ottan azert

{671b}
Nekÿknek tanachokbol neegÿ forgo kerekeket
zereztete es vass fÿreezókkel be zeegeztetee
es elós borothwakkal meg fÿzetee kÿk
eegÿ mas ellen valtoslak forognanak . es
annak mÿatta keenoztatnaa az kerezttÿe
neket Catherinanak zeme latasara / ha
kedeeg Catherina ees nem akarna aldoznÿ
ollÿan nagÿ keennal veegeztetnee kÿwe
ez vÿlagbol Azt lathwan zÿz zent Catheri
-na azzon . ÿmadaa az ew isteneet . hogÿ
az ew nagÿ zent neweenek emlekózetÿre
es az kórewl allo neepeknek meg fordw
lasokra az nagÿ reettenetes vezedelmet
tórnee el .. Ottan azert istennek angÿala
mÿnd ÿzenkeed hanÿaa / es es neegÿ ezer
pogan neepeket óle megh vele / Azt lathw
an az chazarnee azzon : Azonnal . Maxenciꝰ
chazaar eleeben . nÿomoteek es eressen meg
feddee ewtet : Hogÿ az kerezttÿeneket nÿomor
gatnaa ; Azt ees kÿ ÿelenthween . mert ew
ees kerezttÿen volna Azt halwan Maxen
cius chazaar . nagÿon meg haragweek raÿtta
es hagÿaa hogÿ az varas kÿw̋l / kÿ zagga
tnaak ewnekÿ emleÿt es annak wtanna
feÿeet venneek . Mÿkoron az nemes azzon
azonkeppen martÿromsagot zenwedet volna
porffirius vitez el temetee ewtet ; Hogÿ azt
hallotta volna / mert poffirius vitez ees
el haÿlot <...> volna . kÿ feÿeenek otal
ma vala . el veze eze raÿtta / es kezde bws
-kodnÿ hogÿ mÿnden remeensege tewle
el tawozot volna . Mondanak az keth
zaaz vÿtezók kÿk ott alnak vala / twgg
ÿad chazaar hogÿ mÿ ees kerezttÿenek
vagÿwnk / Parancholatot ada kÿ reeaÿok
hogÿ porffiriussal mÿnd nÿakokat vagdal
naak Annak wtanna . eleÿben hozataa
esmeg zÿz zent Catherinaat : es monda O
nemes lean . Veed tanachomat es aldoz-
ÿaal es te leez elssew az en hazamba .
De mÿkoron zÿz lean zent Catherina ÿn-
gen hallanÿ sem akarnaa . kÿ adaa reea
az halalnak sentenciaÿaat hogÿ kÿ vÿnn
eek ewtet es nÿakaat vagnaak . Mÿko
ron kÿ vÿtteek volna . Sok zamtalan nep
kówetÿ vala ewtet . ÿelessen az zegheen
kerezttÿenek nagÿ sÿrassal ohaÿtassal ./
zÿz zent Catherina azzon : nagÿ eedes zÿwel
es kegÿes leelekkel . mÿnt ollÿan nemes
meennÿeÿ vÿrag zaal . eellÿen ÿmacha
got teen ew halalanak ÿdeÿn : O atÿa
mÿndenhato wr isten . hÿweknek erek
Idwesseegók . O kegÿelmes Iesus zÿzeknek
eekesseege<k> es dÿchóseege<k> keerlek teegódet
hogÿ vala kÿ az en keenomrol es halal
omrol emlekózetót teend / Awagÿ ew

{672a}
Halalanak ÿdeÿn / es eegÿeb zÿkseegeben / ew
tet hÿwnaÿa / es benne vethnee bÿzodal
maat te zent ÿrgalmassagodnak haznaat
veegÿe / ÿme mÿndeneknek hallasaara zo
zat ÿewe hozÿaa menÿból mondwan
ÿewÿel el zeep zeretóm . mert ÿme nÿth
wan vagÿon teeneked menÿorzagnak ka
pwÿa / es teehozÿaad aÿoÿtozoknak myndd
en seghedelmet ÿgeerók / Annak wtann
a le haÿthwan az ew eedes zÿzesseeges
zeep . nÿakaat / es az hoheer . eegÿ vagassal
el vewee feÿeet / es ew derekabol veer
helÿót zÿz teeÿ zarmazeek ; Es zent an-
gÿalok ÿeween ffeel veeweek ewnekÿ
testeet . es onnan az herról hwz napÿ ÿa
-ro fóldón vÿweek az zent Sÿnaÿ heeg̋
nek teteÿre nagÿ zeep angÿalÿ eenek
leessel es istenÿ dÿcheerettel / es ott nagÿ
zeep angÿalÿ keez mÿat zerzót Koporssob
an heelhóteek nagÿ tÿztósseeggel ; kÿnek
zent tetemeÿból zent olaÿ zarmazÿk
zenetlen / kÿ mÿnden korssagokat meg
vÿgazt / ÿme zerelmes atÿamffÿaÿ mÿ
nemew veeggel veegeztethnek kÿ ez
gÿarlo vÿlagbol . kÿk . wr istennek zent
orzagara / es az meennÿeÿ nemes ang
ÿalÿ eelettre vÿtethnek es zamlaltatnak .
Ewtód Capitulum
Imaran lassok meg mÿnemew nagÿ
hatalmas otalom . es ÿrgalmas seghe
delem . Dÿchóseeges zÿz zent azzon . wr
ietennek elótte . azokhoz kÿk az ew zent
ÿnnepeet ÿllÿk / kÿk aÿoÿtatussaggal
ewnekÿ zolgalnak : Es kÿk ew benne
bÿznak / ÿollehet zama nÿnchen az
ew bewseeges kegÿesseegenek es ÿrg
alom teetelÿnek De maga az sok kóz-
zól keweset veegÿewnk mastan : hÿweknek
hallasokra ; eellÿen nemew bÿzon pel
dakat talalwnk es olwaswnk rola
reeghÿ ÿrasokban es Cronicakban .
Elssew pelda .-
Vala Anglia orzagban Cantuarianak
varasaban eegÿ zeegeen eeggÿegÿew
tanwlo deeak . kÿ halwan zÿz zent Ca
terina azzonnak zentsseeges voltaat . nag̋
tÿztósseeggel zokta vala ÿllenÿ az ew
zent Innepeet es aÿoÿtatussaggal zol
gaal vala ewnekÿ / Es kerÿ ew
zentsseegeet ÿmachagaban . hogÿ nÿerne

{672b}
Malaztot ewnekÿ tanwsagra . kÿ lenne
istennek dÿcheeretÿre / ez vÿlaghy nee
peknek ees leelkók idwesseegeere / es
ennen maganak ees elówe meenteere /
Azonkózben meene tanwsag herre . es
ÿme hamar valo ÿdóben nagÿ bólch
deakkaa leen ; es veeteteek zentólt m
esterseegre Halwan hÿreet az Angliaÿ
kÿral adaa nekÿ ffÿaat tanoÿtanÿ .
mÿkoron eegzer meg akartta volna ver
nÿ / kÿ fwtameek feelteben az kÿralnak
ffÿa / es ÿme az heedrol az vyzben eseek
es belee hala . Azt lathwan az Iambor
mester felette meg ÿede raÿtta . es le
esween ÿmachagra aÿanlaa . mÿnd . az
g̋ermeket mÿnd ew magaat zÿz zent Ca
therina azzonnak : Mÿkoron halazokat bo
chattak volna meg keresnÿ . soha megh
nem leelheteek meeg az testeet ees . Ann
ak okaert fogaak az mestert es veteek
az az temleczben / Az Iambor mester kedeegh
nagÿ sÿrwan ÿmatkozÿk vala az tem
leczben zÿz zent Catherina azzonhoz : ÿme
nagÿ choda dolog . mÿkoron masod napon
mÿseet eenekleneenek az eegÿhazban
ÿme az kÿral ffÿa be ÿewe . zeep feÿeer
ÿmegben . kÿn mÿnd kewrw̋l aran bó
tewkkel vala raÿtta meg ÿrwan ez zent
dauid proffetanak mondasa ; Agÿ elm
eet ennekem hogÿ tanwllÿam meg az
te parancholatÿdat . Halwan azert azt
az kÿral es keralne azzon . alaa fwtam
anak es nagÿ eremmel ffeel vÿweek
az ew ffÿokat . kÿt mÿkoron meg kerdózte
nek volna . meg bezeellee mÿkeppen zÿz
zent Catherina azzon . nagÿ eedessen tarto
tta volna ewtet az vÿz fenekeen az ÿde
ÿglen az ew mestereenek ÿmachaga m
-ÿat Az kÿral azert nagÿ erembe leen
raÿtta es az Iambor mestert nagÿ melto
sagus tÿztósseegre emelee ffeel / es halw
an ez chodaat nagÿ sokan foglalaak
magokat zÿz zent Catherina azzonnak
zolgalattÿara / kÿnek mÿg eleenek az
kÿral es kÿralne azzon . mÿnd hozÿaok
tartozokkal . nagÿ tÿztósseeggel zolgala
nak ; kÿból meg ÿsmertetÿk zÿz zent
Catherina azzonnak seghedelmes volta .
Masod Pelda
Vala egÿ Idóben eegÿ Cananok zeerzet
belÿ wr kÿ eeleteeben felette gonoz va
la es sok wrasagot bÿr vala telhetet
-lenseggel
figyelmeztet .

{673a}
De maga zÿz zent Catherina azzonnak
aÿoÿtatussaggal zokot vala zolgalnÿ / tór
teneek eegÿ eeÿel / hogÿ ez wrnak Ca
plana latast laata almaban az ew w
ra felól / haat wgÿ mÿnt eegÿ ollÿan
vÿzzaa fonth barattÿawal / kÿ koronkeed
aztalan eezÿk ÿzÿk vala / ez vÿlaghÿ
dolgokrol nÿaÿaskodwan . vÿteteenek m
ÿnd ketten egÿ hatalmas bÿronak ÿteele
tÿre . kÿk mÿkoron halarra ÿteeltettenek
volna akaraa az bÿro hogÿ feÿóket venn
eek . Azonkózbe oda ÿwtwan zent Cathe
rina azzon essedózeek azert kÿ ew hoz
ÿaa aÿoÿtatus vala . hogÿ halaztanaa
el az sentenciat eztendeeg . netalan meg
emendalnaa magaat . Az mas pap tar
ssanak keedeeg . mÿeert senkÿ nem leen
eerte kenÿerghó feÿeet veweek / Mÿk
-oron azert meg vÿrradot volna . meg
bezeellee az latast az Iambor Caplaan
ew wranak ; es azonnal az mas pap
hazahoz menween lataak haat hertelen
halallal kÿwe mwlt ez vÿlagbol : Azt
lathwan . az Cananok wr meg reettene
raÿtta es azonnal mÿndden wrasag
aÿt el oztaa . es ennen maga zeerzet
ben meene penitencia tartanÿ es ÿol
veegezee el eeleteet .
Harmad Pelda
Vala eegÿ gonoz termeezet zerent eeló
azzonÿallat . kÿ ÿmaran hwz eztendeeg
semÿ ÿot nem tett vala . De mÿkoron
zent Catherina azzonnak ÿnnepe ezten
denkeed elówe ÿew vala .. estÿt m
egh beÿtólÿ vala . napÿaan az zent
eegÿhazhoz meegÿen vala / es ÿollehet
tóredelmesseeggel zent Caterina azzon
nak bÿneeról kenÿergheest teezen va
la . fogadwan hogÿ meg emendalnaa
eeleteet . De az ÿo zandeek hamar el
mwlwan esmeg azon gonossagra ag
gÿa vala ennen magaat : Mÿkoron
azert ÿmaran hwz eztendó bel tólth
volna . es ÿo zokasa zerent / zyz zent Ca
therina azzonnak keepe elót pytÿereg
ne / ÿme az nagÿ faragot keep feÿeere
eseek es ottan meg hala ; Mÿkoron
az sok neep azt latta volna . akaraak h
ogÿ el temesseek / es ÿme wgÿan elettók

{673b}
Feel tamada / es meg bezeellee az neepek elót
mÿkeppen zÿz zent Catherina azzon / meg m
wtatta volna ewnekÿ . mÿnd az gonozokn-
ak karhozattÿokat es keennÿokat . mynd az
ÿoknak dÿchóseegóket es eremóket es m
eg nÿertte volna Ewtet Cristus kÿraltwl
hogÿ esmeg ezen testben ÿewne es meg
gÿonnaa bÿneÿt . es penitenciat tartana .
Es azonnal Confessor atÿaat hÿwata es
mÿndden bÿneÿt meg gÿonaa nagÿ sÿ
rassal tóredelmesseeggel / hÿhettÿok hogÿ
soha annak wtanna halalus keppen nem
veetkózót . mert meg kostolta vala az mas
vÿlagnak sanÿarwsagaat . es isten ÿteele
tÿnek swlssagaat : yme zerelmes atÿam
ffÿaÿ ha meg gondolnook ez vÿlagon
eeletewnkben / az erek vezedelemnek . es
dÿchóseegnek mÿ voltaat : kÿnnÿen meg
wtalhatnook ez vÿlagot . mÿnt azok a''kÿk
nek wr isten vala mÿkoron meg ÿelentÿ
kÿkból ÿsmerhettÿók mert bÿzonÿawal
hatalmas eerdemew . az dÿchóseeges zÿz
zent katherina azzon . hogÿ meeg az karhoz
attra meltokat ees meg tereÿthetÿ :-
Negÿed Pelda
Vala mediolannak varasaban eegÿ
Iambor pÿspek kÿnek Sabinus vala
newe . kÿ azzonÿwnk zeplótelen zÿz mar
ianak wtanna . Ez zentsseeges zÿz zent Ca
therina azzont nagy zeretettel es aÿoÿtatuss
aggal tÿzto̗li vala ; es mÿndden zent zÿ
zekneel nagyob eerdemewnek predicallÿa
vala lennÿ / Mÿkoron azert ez Iambor
Sabinus pÿspek / Teodorus appattwrral . es
wgÿ mÿnt hwzad magawal zolgastwl
meent volna Ierwsalemben wrnak Copor-
soÿa latogatnÿ / Annak wtanna onnan
ffeel kelween eredeenek Sÿnaÿ heegÿre
zÿz zent Catherina testeet meg latogatnÿ
Mÿert ÿrwan vagÿon hogÿ az ÿok ez
vÿlagon mÿndenkoron vala mÿ keseerte
tót zenwednek hogÿ meg bÿzonÿwltassa
nak es tÿredelmesseegnek wtanna <.> eerde
mek newekóggÿeek / Ez Iambor pÿspekn
ek ees hozÿaa tartozokkal azonkeppen tór
teneek / mert mÿkoron . az zoltan kÿral
twl eegÿ Terek vaÿda . Chazarnak ków
ete haza . terne nagÿ sereggel . elól talalaa
ez Iamborokat es zolgaÿt mÿnd meg óleek .
es az keth Iamboro<a>kat pÿspekót es az appa-
-twrat

{674a}
Megh fogaak . nÿelwóket fÿlóket orrokat
kezóket labokat . mÿnd el meteleek es zómó
ket kÿ tolÿaak / azonkeppen veerben kewe
rodween . es holt elewenÿewl hagÿaak
ewket mondwan meen̋netók el ÿmar
az zÿz koporssoÿahoz lassok meg mÿt haz
naltok vele . O nagÿ veeletlen vezeel . es
nagÿ nÿomorwsaag / Amȳt lehete / oda van
zorganak . De ÿme az Iambor appatwr
azonnal kÿ mwleek ez vÿlagbol / Az
Iambor pÿspek kedeeg zÿweeben es leel
kebem . ÿmachagot teen mert zayaw
-al nem lehet vala mÿeert nÿelwe nē
vala . Es ÿme eeffely kor hogÿ volna
nagÿon meg ÿndwla mÿnd az egheez h
eegÿ / Az tórók vaÿdaat mÿnd ew sereghee
wel olÿ nagÿ feelelem ÿtee hogÿ mÿkoron
fwthnÿ akarnak nem teheteek zeerÿt Es
ÿme olÿ nagÿ feenesseeg zallaa . meg az
egheez heegÿeth . hogÿ azt hÿnneek mert
nappal volna Azonkózben ÿme zÿz zenth
Catherina test zerent kÿ ÿewe az Copor
-ssobol . es az ew zerelmes zolgaÿanak
Sabinus pÿspeknek mÿndden sebeÿt
ÿllethween meg vÿgaztaa ewtet .
Lathwan kedeeg az ew feenló zeepsee
geet nem alhataa meg De ottan le
eseek . De ÿme keth angÿalok hozÿaa
ÿarwlwan ffeel emeleek ewtet . es
monda ewnekÿ dÿchóseeges zÿz azzon
Twggÿad en zeretőm . hogÿ wr Iesus
az en kegÿelmes ÿegósóm . mÿnd tee
ghódet mÿnd eegÿebeket kÿk enghemet
tÿztólnek az ÿewendó dÿchóseeges or
zagban tÿztólÿ eerette ewket . De mÿert
en erettem az te nÿelwedet el veztótted
ÿme az ennen nÿelwemet adom tee
neked helÿette kÿ mÿnd gherek twdo
manban . mÿnd deakÿ zolasban felette
bólch . es vala howa meegÿ meg tw
dod bezeellenÿ vele mÿnt ÿartal ./
Azt ees twggÿad mert vala kÿk teen
eked tarssaÿd voltanak . mÿnd Abra
hamnak keteleeben vannak / Mÿko
ron kedeeg mas napra verradand es
zent miseet zolgalandaz . veegÿ kÿ az
olaÿban . kÿ az en testemból zarmazÿk
es kenógest meg az appatwrnak mynd
den

{674b}
Sebeÿt vele es ottan meg vÿgazÿk es
ffeel tamad mÿnt annak elette . Annak
wtanna . zÿz zent Catherina azzon az
Iambor pÿspeknek ennen g̋erewÿeet adaa
es eegÿ aran bótewel ÿrth Cartha
lewelet . es annak wtanna el enÿe
zeek elóle es nagÿ zeep gÿenÿerw̋see
ges meennÿeÿ ÿllatot hagÿa wtanna
Az Cartha lewelben kedeeg ÿmez harom
rend zerent valo versók valanak aran
bótewel meg ÿrwan / Xv . Sabine he
littere sunt inter me et te signa dilectionis
perpetue . Xv fecit tibi ingens meritum
dolor . facie<tus> tibi gaudium vehemens
amor . Xv Ducem baptizabis / sanus
ad propria remeabis / kÿknek bewtw̋
zerent valo magÿarsagÿ ezenkeppen
vannak : O Sabinꝰ pÿspek ez aran
bewtw̋k vannak en kózttem es te kóz
ted erek zeretetnek ÿegÿeere / Tett tee
neked nagÿ eerdemet az faÿdalom
teezen teeneked eróss órómet az zereló<t>m
Az feÿedelmet meg kereztólód . egeezzen
te hazadhoz meegÿ : Es annak wtanna
tÿz eztendó bel telween en velem
leez . erekkewl erekkee az erek dÿchó
seeghnek palotaÿaban . Mÿkoron azert
az zent pÿspek mÿnd azokat latta hallotta
volna . mÿnd test zerent . mÿnd leelek zerent
nagÿob meg vÿgaztaltateek / nagÿ eedes ha
laakat ada raÿtta wr istennek . es dÿchósee
ges zÿz zent Catherina azzonnak . Masod
napon azert Az tórók vaÿda ees ffel mee
ne az heegÿre / es lathwan hogÿ az pÿspek
egheez volna es zent mÿseet zolgalna
felette el ameelkodeek raÿtta : Azt lathwan
mÿkeppen az Iambor appathwr kÿ meg holt
vala . ffel tamadot volna . nem leen to-
wabbaa mÿt mondanÿ : de tóredelmess
eegre eseek . es nagÿ sÿrassal meg banaa
tót bÿneet . es mÿnd hozÿaa tartozowal .
meg kereztólkódeek . es vala mÿ erekseege
ÿozaga leen mÿnd el adaa . es feleet az
ott lakozo Iambor fratereknek adaa : Feleet
kedeeg zegeenÿeknek oztogataa ennen
maga kedeeg . zeerzetseegben ótózeek es
wrwnk Iesusnak . Azzonÿwnk zÿz ma
rianak es zÿz zent Catherina azzont mÿg eele
aÿoÿtatussaggal zolgala . es annak wtanna .

{675a}
Nagÿ ÿo eeletben mwleek kÿwe Az Iambor
Apathwr ees haza meene ꝯventeehóz es meg
bezeellee mÿnt ÿartak volna . es mÿg eele
ew ees nagÿ tÿztósseeggel es aÿoÿtatussaggal
zolgala zÿz zent Catherina azzonnak . zenth
Sabinus pÿspek kedeegh . mÿkoron mÿndden
bekesseeggel haza ÿewt volna Mediolanban
Egÿbe hÿwataa mÿnd zeghenÿeket bodogo
-kat . es ffel alwan elóttók nagÿ mondhatat
lan zeep es bólch predicaciot teen elettek
kÿhóz hasonlatus soha nem hallottanak
vala : Es meg bezeellee ew elóttók mÿ
-nt ÿartanak es menee ÿot ew velók dÿ
chóseeges zÿz zent Catherina azzont tett vol
-na : Es mÿkeppen az ennen nÿelweet ne-
kÿ atta volna . kÿ <...> ollÿan bólchón
zolana bezeellene : Kÿnek az volna bÿz
onsaga hogÿ mÿkoron kÿ mwlneek . nÿel
vet zaÿaban nem talalnanak . Es mÿke
-ppen zent Catherina azzon ennen geerw̋ÿ
eewel maganak . valaztotta volna zeretó
w̋l kÿnek bÿzonsagara meg mwtataa
elóttók zent Catherina azzon geerw̋ÿeet
Az kóz neepek azert mÿnd eellÿen choda
dolgokat halwan . <..> nagÿ halaakat adaa
nak raÿtta wr istennek es zent Catheri
na azzonnak . es nagÿ sokan teekeelletesók
leenek es nemes zent zÿznek zolgalattÿ
aban ; zent Sabinus pÿspek kedeeg tÿz ezten
dew bel telween . nagÿ ÿo eeletben mw
-leek kÿwe ez vÿlagbol . zÿz zent Catherina
azzonnak mondasa zerent / es mÿkoron nÿ
-elweet keresneek zaÿaban . meg nem ta-
-lalaak mert hÿnnÿ valo hogÿ . zent Cathe
rina azzon maganak vette volt ; Az zeep
aran geerw̋t kedeegh es az Cartha lewe-
-let Mediolannak egÿhazaban mÿnd ez m
aÿ napÿg nagÿ óróklÿe gÿanant tarttÿaak
ez zent pÿspeknek dÿchóseeges emlekózetÿre
Ÿme azert zerelmes atÿamffÿaÿ . ÿsmerhettÿek
es nemes Dragalatus zent zÿz Azzonnak
hatalmas tehetseegeet . az ew mondhatatlan
nagÿ erdeme zerent . Vala kÿ ew zentssee
geenek zolgaal : bÿzhatÿk mÿnd eeleteeben
mÿnd halalanak ÿdeÿn . hogÿ el nem vez
kÿnek en ees aÿanlom leelkómet testómet
es ez vÿlaghÿ eeletómet . Es keerem hog̋
ew zent dÿchóseeges meltosaga . veegÿe
ÿo newón ez mastanÿ ÿrasomat mwk
-amat es faratsagomat : kÿ leegÿen wr
istennek erekkee valo newee dÿcheeretÿ
re es Azzonÿw̋nk marianak mÿnd az
meenÿeÿ <...> zentókkel zent angÿalokkal
koronkeed valo melto emlekózettÿekre /
mÿnekewnk kedeeg bÿnw̋nk bochanatt
ÿara halalwnknak oltalmara . lelkew
-nknek erekkee valo Idwesseegeere<.> :
Amen
finis apparet indie clementis 1 5 2 7 .
