{1r} Anno Pro béné esse 1532 Praeambulum Nékem kedves olvaso barátom
kérlék hog né néhésztéld jol mégh vigiázni minémű okok legiének
ebben az kis maradék kőnÿvéczkéb̄ꝫ mégh Irván . és azokat
né olvasd negligiénter hanem piae . Néis itild azokat fictiokk̄
mért ha az sz . Irast jol mégh olvasandod Tehát
bő , ez igenis bő s télé ézekkel az okokkal
és mégh czelek-@@kedvén bizonjos légy rolla hogy . mégh ném
czalatkozol [...] {1v} terdre eswen ahetatossagal meg mongÿa vala . Es
kewanÿa vala meg tudnÿa cristusnak soksagos sebeÿnek zamat Es ÿme
eǵ na-@@pon mÿkoron az fezo̗letnek kepe elo̗t ÿmadkoznek . halla
isteni fe-@@leleto̗t . hoǵ o̗t ezer . neǵ zaaz es
hatwan o̗t sebek voltanak volna kiket mÿ vronk iesus cristus
em-@@berÿ nemzetsegert zenwedet Es hoǵ valakÿ ez tizen o̗t ÿmadsago-@@kat
tizen o̗t mÿ atÿankwal es cgÿan annÿ Idwo̗zleǵ mariawal egÿetemben
. mÿnden nap eǵ egez eztendeÿglen aÿetatossagal meg mondana .
ezen kepen az eztendo̗ be telwen . Cristusnak mÿndenik sebet
kÿwalt kepen idwo̗zlen [...] {2r} tizto̗lne Ennek felette valakÿ ez ÿmadsagokat
eǵ eztendeÿglen aÿeta-@@tossaggal meg olwasangÿa az o̗ nem-@@zetsegebo̗l tÿzen o̗t
lelkek purgatori-@@ombol kÿ zabadolnak . es tizen o̗t bÿnesek az
o̗ nemzetsegÿbo̗l meg fordulnak . es tÿzen o̗t igazak az
o̗ nemzetsegebo̗l ÿo alapatban meg to̗kellettetnek . Es o̗ elo̗zo̗r
en-@@nek okaert nÿeri to̗kelleto̗ssegnek zerÿt . es vezÿ mÿnden bÿneÿnek
meg esmeretit es kesero̗ to̗redelme-@@seget . es meltoltatom o̗ nekÿ
ad-@@nom az en zent testo̗met tÿzen o̗to̗d nappal halalanak elo̗tte
. es az en gÿzhetetlenseges zent kereztfam-@@nak ÿegÿet helÿhezteto̗m o̗
elo̗tte mÿnden ellenseginek alnoksaganak ellene . valo segetsegre . Es
megÿek {2v} az en zereto̗ anÿammal az o̗ lelke-@@nek eleÿben .
es o̗tet kegÿelmesen fogadom en hozzam . es vÿuem az
o̗ro̗k eremekre . Amen . Ezen kepen kezgÿed el .
Meltoltassal engo̗met vram iesus cristus dÿcherno̗m tego̗det . Engeǵ enneko̗m
ero̗t az te . el-@@lensegÿdnek ellene ·~ Kezdetnek ÿmaran az
zent ÿmadsagok . Az elso̗ ÿmadsaagh : {3r} O Vram Iesus
cristus . erek ed-@@esseg teged zere-@@to̗knek . minden eremeket es
min-@@ {3v} den keuansagokat felo̗l mu-@@lo . ketsegben essetteknek ero̗s remenseg
. nÿomorul-@@taknak igaz ÿdwo̗ssege . Mÿnden penitencia tar-@@to bÿno̗sseknek kegÿes
es ÿrgalmassagos zereto̗ÿe . kÿ te gÿenero̗segÿdet val-@@lad lenni embereknek
fiaÿ-@@wal . Emberert ÿdo̗ be tel-@@ven emberre lo̗l . Emleko̗z-@@zel
kegÿes Iesus mÿnden gondolatÿdrol es belso̗ zo-@@morusagidrol kÿket te zo̗-@@
{4r} leteso̗dnek eleÿto̗l fogwa em-@@beri termezetben es zÿben ÿelo̗sso̗l zenuedel es
vallal az te isteni elmedben . erekto̗l fogwa el vegeztetet
es meg zereztetet ÿdwo̗ssego̗s zenve-@@desidnek ÿdeÿe ko̗zel lewen Emleko̗zzel kegÿes
Iesus . mÿnden zomorusagidrol . es kesero̗segidro̗l kÿket az te
lelko̗dben tenen magad bizonsagot tewen vallad . mÿkoron mondad .
zomoru az en lelko̗m mÿnd halalig . {4v} Es mikoron az
vtolso va-@@charan az te tanetwanid-@@nak az te bizoń testo̗det es
vero̗det adad . es labokat alazatossan meg mosad . es
edo̗ssen o̗ket vigaztalad es az te el ko̗zelgeto̗ keno-@@dat meg
mondad . Emle-@@ko̗zzel kegÿes Iesus min-@@den retteneto̗ssego̗dro̗l . zomorusagodrol es
faÿdal-@@madrul kÿket az te gÿen-@@ge testo̗dben az kerezt {5r} fanak kennÿa
elo̗t en ertem bÿno̗sert zenvedel . mikoron az olivetomnak hegÿen
harom ÿmadsagodnak v-@@tanna vero̗s vereÿteket hvl-@@latal . es az te
tvlaÿdon ta-@@netwanÿodtul el arultatol vala . az te valaztot nepeÿdto̗l
fogtatol vala . es az hamis tanoktvl vadoltatol vala .
az harom bÿroktvl hamÿs-@@san itelteto̗l vala . az valaz-@@tot varasban
ÿervsalemben {5v} hvswetnek ÿdeÿeben . az te testo̗dnek viragzo ÿfÿvsa-@@gaban artatlan
karhoz-@@tatol vala . arvltatol vala . fogtatol vala . vonattatol
va-@@la . tazÿtatol vala . hagittatol vala . tulaÿdon rvhaÿdtvl
meg foztatol vala . es ÿdegen rvhakkal o̗lto̗zteto̗l vala .
zo̗meÿd es orczad zerent be fo̗do̗zteto̗l vala . nÿakon ve-@@retteto̗l
vala . arczvl chapta-@@tol vala . es mezeÿtelen az ko̗
{6r} laab hoz ko̗to̗zteto̗l vala . kemensego̗ssen ostoroztatol vala . to̗wiskekkel
koronaz-@@tatol vala . nadwal feÿed ze-@@rent veretteto̗l vala es gÿe-@@tretteto̗l
vala . Egÿeb zam-@@lalhatatlan bozzvsagokwal zagattatol vala . es farazta-@@tol
vala . O edo̗sseges vram Iesus cristus kerlek ken-@@nÿaÿdnak emleko̗zetÿert
es nÿomorvsagidnak kÿ-@@ket az te kerezt fadnak {6v} kennÿa elo̗t zenvedel
. az en halalomnak elo̗tte aggÿad enneko̗m zÿwnek igaz to̗-@@redelmesseget
. ko̗ń hvllata-@@soknak kvt feÿet . zanak tÿzta gÿonasat .
melto kep-@@pen valo eleg tetelt . es mÿn-@@den bÿno̗mnek tellÿes
meg bochanatÿat . Amen . Idwo̗zleǵ keǵelmesego̗s . v-@@ram Iesus
cristus ÿrgal-@@maz ennekem bÿno̗snek . {7r} Mi atÿank . Aue maria
. Masodik ÿmadsaag O Vram ih̄s xp̄s Angÿaloknak {7v} igaz zabadsaga
es gÿo̗no̗ro̗-@@sego̗knek paradichoma . Emleko̗zzel kegÿo̗s Iesus retteneto̗ssegidro̗l kÿket zenwecz
vala . mikoron mind az te ellensegid mÿkepen ke-@@mensego̗s es
ero̗s orozlańok az o̗ retteneto̗s es haragos zo̗meÿkel meg ko̗rnÿeko̗zte-@@nek
vala . es haÿaidnak zag-@@gatasival . nÿakadnak vere-@@siwel . arczvl
ÿteso̗kkel . tazÿ-@@tasokkal . es egÿeb kemeńse-@@ {8r} go̗s . kegÿetlensego̗s
. es halha-@@tatlan kenokkal es rettene-@@to̗s veresego̗kkel tego̗det zo-@@morgatanak Ah
edo̗ssego̗s vram Iesus cristus mÿnemo̗ es melÿ naǵ bozvsagokkal .
hatalmassagokkal karom-@@lasokkal es gÿo̗trelmekkel teged illetenek . es minden bozzvsagos
bezedo̗kert . ke-@@meń veresego̗kert es kemeń-@@seges gÿo̗trelmekert . kÿkkel mÿnd
az te ellensegid tego̗d {8v} gÿo̗trenek . [keg] kerlek te-@@go̗d kegÿo̗s
Iesus . hoǵ zaba-@@deÿch meg engo̗met minden lathatando es lathatatlan
ellensegÿmto̗l es agÿad en-@@neko̗m az te zarnÿadnak arnÿeka alat o̗ro̗k
ÿdwo̗s-@@segnek oltalmat lelhetno̗m . Amen . Idwo̗zleǵ dragalatos vram Iesus
cristus ÿrgal-@@maz enneko̗m bÿno̗snek Mi atÿank . Idwo̗zleǵ . m
. {9r} mÿkoron az te testo̗dnek hozzvsagaban es zelo̗sege-@@ben . az
o̗ akaratÿok zerent az kereztfan o̗ mÿattok to̗t fvrasokra eleg
nem volnal . Serelmet . serelm ho̗z az te zentsego̗s
sebeÿdhez adanak es ezo̗n kepen kegÿetleno̗l ko̗telekkel tego̗d meg vońa-@@nak
. es meg nÿoÿtanak az te kereztfadnak hozzasaga-@@ra es zelo̗ssegere
. Vǵ hoǵ az {9v} te tagaÿdnak minden zo̗r-@@ko̗zeti meg zakadozanak
. Kerlek tego̗d edo̗ssego̗s vram Iesus cristus ez te zentsego̗s
es kesero̗sego̗s kereztfan valo kenodnak emleko̗zetÿert hoǵ aǵ enneko̗m az
te zent felel-@@medet es zerelmedet es bara-@@tÿmnak zerelmet Amen .
Idwo̗zleǵ keǵessego̗s vram ih̄s xp̄ūs ÿrgalmaz enneko̗m bÿno̗snek . Mi
atyank . Ave . {10r} N[ÿ]egÿedik ÿmadsaag .- O Vram ih̄s
xp̄s̄ . o̗ro̗kke calo kÿ-@@ralʼ embo̗ri nem-@@ {10v} zetnek mennÿeÿ orvosa
. Emleko̗zzel gÿtrelmedro̗l . felelmedro̗l . te reÿad valo ÿreǵsegro̗l
. es te faÿdalmid-@@rol kÿket az magas kerezt-@@fan fel emeltetven
. mÿndo̗n sebes tagaidban zenvedel . kÿknek eggik sem mara-@@dot
vala eep alapatÿaban Annera hoǵ semÿnemo̗ faÿdalom az te faÿdalmad-@@hoz
hasomlatos nem lelet-@@tetnek . mert labaÿdnak {11r} talpatul fogwa . az
te feÿed-@@nek teteÿglen nem volt te benned egesseg . sem
az te testo̗dnek vala melÿ reze seretlen . Es akoron
mÿn-@@den faÿdalmidrol el felet-@@ko̗zwen atÿadat te ellense-@@gidert kegÿo̗ssen ÿmadad mondwan
. Atÿam bochas-@@meg ezo̗knek mert nem tuggÿak mÿt mÿwelnek .
Ez te chvdalatos kegÿo̗sse-@@go̗dert . zerelmedert . es ÿr-@@ {11v} galmassagodert
. es az te ke-@@nodnak emleko̗zetÿert . en-@@gegÿed enneko̗m engedelmes
vram Iesus cristus hoǵ ez te kesero̗sego̗s kenodnak emle-@@ko̗zeti legÿen
mÿnden en bÿneÿmnek tellÿes bochana-@@tÿa . es minden gonozoknak el
tawozatÿa . legÿen erdegÿ haborgatasoknak es keserte-@@to̗knek ellene az en
testo̗m-@@nek es lelko̗mnek ero̗ssego̗s o̗rizet es oltalom . Amen .
{12r} Idwo̗zleǵ ÿrgalmasagos vram . etc . Pater noster . Ave
. maria . o̗to̗dÿk zent ÿmadsaag :- O Vram ih̄s
xp̄s . o̗ro̗k feno̗ssegnek {12v} to̗ko̗re . felsego̗s atÿa isten-@@nek bo̗lchesege
. Emleko̗z-@@zel az te zomorvsagodrol . kÿt az te zÿwedben
akoron vallal mikoron az te isteni feno̗ssego̗s felsegdnek tÿko̗-@@reben meg
latad az valaztot-@@taknak az te kesero̗sego̗s . kenodnak erdo̗mebo̗l meń-@@nÿorzagra
valaztasokat . meg latad es az gonozoknak halalatlansagok mÿat meg
veteso̗ket . es az te ÿrgalmas-@@ {13r} sagodnak melÿsegenek al-@@tala .
kÿwel mÿ neko̗nk el vezo̗t es ketsegben eso̗t bÿ-@@neseknek banatot
ÿelo̗ntel . es ÿelo̗so̗l az ÿrgalmassag-@@ert kÿt az tolwaÿnak az
kereztfan ÿelo̗ntel mond-@@wan . Ma velem lez pa-@@radichomban . Kerlek
teged kegÿes vram Iesus cristus . en isteno̗m . en
teremtem es meg valtom hoǵ teegÿ ÿrgalmassagot en velem .
es {13v} agÿad en neko̗m zÿwnek tÿzta to̗redelmesseget . zanak igaz
gÿonasat . es bÿno̗knek melto penitenciaÿat es eleg tetelt .
es mvtassad enneko̗m ma es halalomnak oraÿa ideÿen kegÿelmessego̗det es
ÿrgalmassagodat . Amen . Idwo̗zleg edo̗ssego̗s vram Iesus cristus ir-@@galmaz
enneko̗m bÿno̗s-@@nek . Mi atÿank . Ave maria . Hatodÿk
ÿmadsaag :~ {14r} O Vram ih̄s xp̄s zerelmeto̗s kiralʼ es mÿndo̗no̗sto̗l
fogwa kevanatos es gÿo̗no̗ro̗sego̗s {14v} barat . Emleko̗zzel az te ke-@@nodrol
. kÿt vallal mikoron minden te baratidtvl es es-@@mero̗ÿdto̗l el
hagÿattatvan az magas kereztfan mezeÿ-@@telen es nÿomorvltan fÿg-@@gel . es
az te baratÿd te elle-@@ned allanak . es egÿ vigaz-@@talot
sem lelhecz vala hanem chak az te eggÿetlen zerel-@@meto̗s anÿadat
zÿz mariat az te halalodnak ÿdeÿen te elo̗tted o̗ lelkenek
kesero̗se-@@ {15r} geben hÿwsego̗ssen allot . kÿt az te taneÿtvaniodnak Ianvsnak
aÿanlad . es adad nekÿ az te taneÿtwanÿodat te helÿo̗dben
fÿvl mondvan . Azzonÿalat . ÿme az te fiad .
es az taneÿtwannak vizont ÿme ate anÿad . Kerlek te-@@go̗d
kegÿo̗ssego̗s vram Ies-@@us cristus . az to̗rnek faÿ-@@dalmaert . kÿ
akoron az o̗ ziwet altal folÿa . sego̗del-@@met teeǵ enneko̗m
minden {15v} nÿomorvsagimban . ellen-@@sego̗s dolgaÿmban . beteg-@@segimben . zo̗ksegimben zorgalmatossagimban
: banatimban . es en testi es lelkÿ sanÿarvsagim-@@ban .
es agÿ enneko̗m vi-@@damsagot mÿnden nemo̗ haborvsagimnak ideien . Amē
. Idwo̗zleǵ kewanatossa-@@gos vram Ih̄s xp̄s̄ ir-@@galmaz enneko̗m bÿnes- Mi
atÿank . Idwo̗zleǵ . ma . {16r} Hetedÿk ÿmadsaag :- O
Vram Ih̄s xp̄s gÿo̗no̗ro̗segnek koronaÿa . bo-@@ {16v} dogsagnak kenche .
vigaz-@@talasnak kvt feÿe es el foǵ-@@hatatlan kegÿo̗ssegnek eredetÿ kÿ az
te belso̗ zerel-@@mednek kÿwanatossagabol . az kereztfan fÿgwen mon-@@dad .
Zomehozom emberi nemzetnek idwo̗sseget . ger-@@ÿezzed kero̗nk az mÿ kÿwa-@@natossagÿnkat
mÿnden . to̗kelleto̗s dologra . es az tes-@@ti kÿwanatossagnak zom-@@ÿvsagat
. es emberi . es ez {17r} velagi zerelmeknek ele-@@delit es
bvzgosagat mÿ benno̗nk mÿndo̗no̗sto̗l fogwa meg hÿdegeÿched es olchad .
Amen . Idwo̗zleǵ gÿo̗no̗ro̗sego̗s vram iesus cristus ir-@@galmaz enneko̗m bÿno̗snek
:~ Mÿ atÿank kÿ wagÿ . Idwo̗zleg Maria malazt .
Nÿolczadik imadsag . {17v} O Vram ih̄s xp̄s te benned hÿ-@@wo̗knek
ÿgaz vilagosaga zÿ-@@weknek o̗ro̗k {18r} edo̗ssege es vigaztalasa . es elmeknek
naǵ gÿo̗no̗ro̗sege . az eczetnek es meregnek kesero̗segeÿert kÿt mÿ
ero̗t-@@to̗nk zenvedel . es az kerezt fan halalodnak ÿdeien kos-@@tolad
. Engeggÿed mÿneko̗nk nÿomorvlt bÿno̗so̗knek az te zent testo̗det es
vero̗det mÿndo̗n ÿdo̗ben es ÿelo̗so̗l halalonknak ideÿen testo̗nk-@@nek es mÿ
lelko̗nknek . or-@@vossagara . vigaztalasara es idwo̗ssegere meltan vehetno̗nk .
{18v} es engeggied mÿ neko̗nk hoǵ azoknak . es egieb te
idwo̗ssego̗s zentsegidnek melto vetelmenÿeben vgÿ o̗rÿztesso̗nk es oltalmaz-@@tassonk hogÿ legÿenek
mÿneko̗nk az te felsego̗d elo̗t valo edessego̗s ÿelo̗nes-@@ben . to̗kelleto̗s
batorsagra . amē . Idwo̗zleǵ engedelmessego̗s vram ih̄s xp̄s ÿrgalmaz
enneko̗m bÿno̗snek :~ Mi atÿank . Idwo̗zleg maa . {19r} kÿlenczedÿk
ÿmadsaag . O Vram ih̄s xp̄s hatalmas ÿozag es elmeÿ
vigasag {19v} Emleko̗zzel zomorvsagod-@@rol es kenodrol kÿt zenve-@@del az kereztfan mÿ
erto̗nk mÿkoron az te halalodnak kesero̗segeÿert es sidoknak naǵ meveteso̗kert
. karom-@@lasokert . es bozzv tetemenÿ-@@ekert . naǵ fel zowal
es kenÿ-@@wes zo̗mo̗kkel tego̗det vǵ mÿnt az te isteni atÿadtvl
el hagÿattattat kaÿaltal mondwan . En isteno̗m . {20r} En isteno̗m
de mÿert ha-@@gÿal el engo̗met . ez zomo-@@rvsagodert alazatoson kerlek
kegÿo̗s Iesus mastan es en halalomnak mÿnden zo-@@morvsagaban ne hagÿ
el engo̗met en vram isteno̗m Amen . Idwo̗zleg kegÿessego̗s vram
iesus xp̄s ÿrgalmaz enneko̗m bÿno̗snek :~ Mi atÿank . Idwo̗zleǵ
maria . Tÿzedÿk ÿmadsaag :~ {21r} Vram Iesus Cristus kezdet es
vegezet . eǵgÿesseg . es ÿozag mÿnden ko̗zepben kezdet es
veg . Emleko̗zzel hoǵ az te feÿednek teteÿeto̗l fogwa .
mÿnd az te labaÿd-@@nak talpaÿglan te magadat mÿ erto̗nk az
kennak vize-@@ben el mereÿted . az te sebeÿd-@@nek zelo̗segeÿert .
hozzvsaga-@@ert . nagÿsagaert es sokasa-@@gaert . taneÿch meg engo̗m kegÿo̗s
Iesus igaz zeretet {21v} altal o̗rÿzno̗m az te nagÿ parancholatidat .
es veegÿ kÿ engo̗met az te zerelmedben Amen . Idwo̗zleǵ
bo̗lchese-@@go̗s vram ih̄s xpūs etc . Mi atÿank . Idwo̗zleǵ
maria . Tÿzeneǵgÿedÿk ÿmadsaag . O Vram ih̄s cristus fel-@@sego̗s
ÿozag . az te zentid-@@nek o̗ro̗k bodogsag . veghete-@@tlen ÿrgalmassagnak
melÿ-@@ {22r} seege . kerlek tego̗d az te sebe-@@ÿdnek melÿsegeert kÿk
az te testo̗det . es belso̗ tetemeÿ-@@[dēk]dnek veleÿet altal iarak
hoǵ engo̗m nÿomorvlt bÿ-@@no̗st sok fele bÿno̗kben el bvrvltat reÿch
el az te sebe-@@idnek melÿsegiben . az te haragodnak elo̗tte
. miglen el mvlÿk vram iesvs az te haragod .
es adassek enne-@@ko̗m az te irgalmassagod Amen . Idwo̗zleǵ hatal-@@massagos
vram iesus . etc . Mi atÿank . Idwo̗zleǵ maa
. {22v} Tÿzenketto̗dÿk ÿmadsaag :~ O Vram ih̄s xpūs egÿessegnek iegÿe
zerelemnek ero̗s-@@ {23r} sege . es o̗ro̗kke valo igas-@@sagnak tÿko̗re .
Emleko̗z-@@zel zamlalhatatlan sebe-@@ÿdnek sokasagarol kÿkkel tetedto̗l fogwa mÿnd tal-@@padÿg meg
sebeso̗ltel vala . Es az kegÿetlen es az al-@@nok sÿdoktvl
meg zaggat-@@tatot . es zentseges vero̗ddel meg vero̗seÿteto̗t valal .
melʼ kenaÿdnak nagÿ voltat . az te igaz zerelmedbo̗l .
zÿzesego̗s testo̗dben mÿ erto̗nk zenvedel . O kegÿes {23v} Iesus cristus
. mÿt akartal volna egÿebet tennÿ awaǵ mÿt tehettel volna
kÿt nem tettel . kerlek kegÿes iesus ÿrd meg az
te dragalatos vereddel az en zÿwemben mÿnden sebeÿdet . hoǵ
azok-@@ban olwassam es ÿntessem emleko̗zni az te kenodrol . es
zerelmedro̗l . hoǵ az o̗ emleko̗zeto̗k mÿndenkoron legÿenek az en
zÿwemnek {24r} reÿtek helÿeben . es hoǵ az te kenodnak bana-@@tÿa
naponkent en ben-@@nem vÿetassek es zerel-@@med o̗regbo̗ltessek . hoǵ hala
adasban es dÿche-@@retben mÿnd eleto̗mnek vegeÿg zo̗netlen meg maradhassak mÿg
nem ÿvtok te hozzad mÿnden ÿoknak es wÿgasagok-@@nak tellÿes es
kewanatos {24v} kenchehez . kÿt enneko̗m meltoltassal engednÿ edo̗sseges Iesus cristus
en eletemben . Amen . Idwezleǵ fenesseges vram Iesus xp̄ūs
. etc . ÿrgalmaz enneko̗m bÿnesnek . Amen . Mÿ
atÿank kÿ waǵ Idwezleǵ maria . etc . Tÿzenharmadÿk ÿmadsaagh
~ {25r} O Vram Iesus xp̄ūs . ero̗ssego̗s orozlan . halha-@@tatlan
es gÿo̗z-@@hetetlen kÿralʼ {25v} Emleko̗zzel te faÿdal-@@madrol es kenodrol . kÿt
zenvedel mÿkoron zÿwed-@@nek . es testo̗dnek ereÿe . mÿndenestel fogwa
el fogÿatkozanak . es le haÿ-@@tot fewel halalnak naǵ kennÿawal
mondad . meg to̗kelletteto̗t . Ez te faÿ-@@dalmadert es kenodert
. alazatoson kerlek enge-@@delmesseges vram Iesus {26r} cristvs ÿrgalmaz enne-@@kem .
es teegÿ segedelm-@@et mostan es en eleto̗m-@@nek vtolso el vegezetinek
ideÿen . mÿkoron az en lelkem meg zomorvlt lezen .
es meg haborvlta-@@tÿk . Amen . Idwezleǵ nemesseges vram Iesus
xp̄ūs . etc . Mÿ atÿank kÿ waǵ . Idwo̗zleeǵ
Maria . Tÿzen negÿedÿk . {26v} O Vram Iesus xp̄s felsego̗s
atÿa ist-@@ennek eggÿetlen egÿ fÿa dÿcho̗seg-@@nek feno̗ssege . es {27r} atÿa
istennek allatÿa-@@nak abrazatÿa . Emle-@@ko̗zzel az te buzgosagos aÿanlasodrol kÿwel
zent atÿadnak az te lelko̗det nagÿ fel zowal aÿanlad mondwan
. En zent a-@@tÿam te kezedben aÿan-@@lom az en lelko̗met
. es le haÿtot fewel meghalaal es az kereztfan vas
zegek ko̗zo̗t fÿggel meg zagga-@@tatot . meg to̗retteto̗t . es
{27v} meg holt testo̗ddel . verrel folÿo sebeÿddel . herwadot orczawal
. holt zÿnnel . to̗wÿsekkel altal veretet fewel . kÿ
nÿoÿtot kezek-@@kel . kÿ terÿeztet karok-@@kal . kÿ terÿeztet es
meg zakadot erekkel . te ÿrgal-@@massagodnak kÿ nÿlatko-@@zot tagaÿwal .
kenÿwes es homalÿos zemekkel . meg nÿlt zaÿwal . altal
o̗klel-@@teto̗t oldallal . meg rontot {28r} es meg sebhetet zÿwel .
kÿbo̗l mÿneko̗nk tama-@@da o̗ro̗kke valo bodogsag-@@nak kvtfeÿe . melÿ kvt
febo̗l kereztÿen egÿhaz-@@nak heet zentsegÿ mÿ-@@nekenk zarmaznak . O kegÿelmesseges
vram Iesus cristus kÿ ellÿen nagÿ kenokban az te zentseges
es arta-@@tlansagos testo̗det mÿ erto̗nk bÿnesekert . kese-@@ {28v} ro̗seges halalra
adad . es az te zent lelko̗det . mÿneko̗nk nÿomorvlt
bÿneseknek meg valta-@@sonkra az kereztfan fÿg-@@wen kesero̗sego̗sen kÿ erezted .
Ez te dragalatos es artatlan halalodert . es az te
zent kereztfad-@@nak hatalmaert . kerlek teged vram Iesus xp̄ūs .
ÿrgalmassagoknak atÿa {29r} es zento̗knek hatalmas-@@sagos kÿralÿa . batoreÿch engo̗met pokolbelÿ
erdeg-@@nek . ez vÿlagnak . es tes-@@to̗mnek ellene allanom hoǵ
ez vÿlagnak meg halwan te neko̗d ellÿek . es halalomnak
vtolso ora-@@ÿan fogagÿad az en te hoz-@@zad meno̗ es fordvlt
zam kÿ vetteto̗t es zarandok lelko̗met . Amen . {29v} Idwezlegÿ
ÿozagos vram Iesus cristus ÿrgalmaz enneko̗m bÿnesnek . Amen .
Mÿ atÿank kÿ waǵ . Idwo̗zlegÿ Maria . Tÿzen o̗to̗dÿk
ÿmadsaagh :~ {30r} O Vram Iesus xp̄ūs . bÿzoń es termo̗
zo̗lo̗ ve-@@zzo̗ . Emleko̗z-@@ {30v} zel te bewsego̗s es kÿ folÿo
zent vero̗dnek hvllasarol kÿt te az te testedbo̗l mÿ-@@kent az
meg nÿomot zo̗lo̗ febo̗l olÿ bewo̗n kÿ ontal mÿkoron kereztfan
az satot tenen magad nÿo-@@mad . es az vÿtezÿ czvcza-@@wal
te oldaladat meg o̗klelwen mÿneko̗nk veert . es vÿzet adal
. vgÿ hogÿ chak egÿ cho̗ppenet veer {31r} te benned sem
marada . tahat az vtan meg azal mÿkent mÿrranak azzv
o̗l aga magassagban fel fÿggeztetwen . es az te gÿo̗-@@no̗ro̗
testo̗d meg herwada . es te belÿdnek nedwessege meg zarada
es te tetemÿd-@@nek veleÿe meg fonÿada . ez te dragalatos
zent ve-@@ro̗dnek kÿ ontasaert . es te kesero̗sego̗s kenodert .
{31v} es halalodert . es mÿnden te zentsego̗s sebeÿdert . ker-@@lek
tego̗det edo̗ssego̗s vram Iesus cristus sebhessed meg edo̗ssen az en
zÿwemet az te zentseges sebeÿdwel . es gerÿez meg engo̗met
az te zerelmedben . hoǵ pe-@@nÿtencianak es zeretet-@@nek ko̗nÿ hvllatasÿ
le-@@gÿenek enneko̗m kenÿe-@@reÿm eÿel es nappal . es {32r} fordehad engo̗met
te hoz-@@zad mÿndo̗no̗sto̗l fogwa hoǵ az en zÿwem legÿen teneked
o̗ro̗k lakodalom es kedwes . Es az en nÿa-@@ÿasagom ez
sÿralmnak wo̗lgÿeben legÿen neked kellemeto̗s . es az en ele-@@to̗mnek
vegezetÿ olÿ dÿ-@@chereto̗s hoǵ ez eletnek vtanna en vram Iesus
cristus zereto̗ vram . en-@@ {32v} gedelmes vram Irgalmas vram .
zeep vram iesus cristus . elo̗ istennek zent fÿa .
mÿndenhato atÿanak zent fÿa . es zeplo̗telen zÿz Marianak fÿa
erdo̗m-@@lÿelek tego̗det latnÿ . es dÿchernÿ . mÿnd az te
zen-@@tÿddel egÿeto̗mben o̗ro̗k-@@ko̗l o̗ro̗kke . Amen . Engegÿed lenni en
vram iesus cristus {33r} Idwo̗zlegÿ meltosagos vram iesus cristus ÿr-@@galmaz ennekem
bÿnes-@@nek . Amen . Mÿ atÿank kÿ waǵ . Idwezlegÿ
maria :~ Ez zent ÿmadsagoknak aÿetatossaggal valo el aÿanlasa ~
{33v} Ez aÿanla-@@sokat . es ez ÿmadsago-@@kat aÿanlom teneked zerelmes vram
Iesus cristus . es adok te-@@neked mertekletlen . es veghetetlen
valo nagÿ hala adasokat te zentse-@@ges sebeÿdert . es az
the dragalatos zent vero̗d-@@nek hullasaert . es the {34r} dÿcho̗sego̗s es
kegÿelmes kÿnodert . es kesero̗sego̗s zent halalodert es mÿnd te
zamlalhatatlan es veghetetlen nagÿ sok ÿo aÿandokÿdert kÿket neko̗m attal
te aldot zent-@@sego̗s es edo̗ssego̗s newed-@@nek dÿcheretÿre . dÿcho̗-@@segere mÿnd
o̗ro̗kko̗l o̗ro̗kke . Amen . {34v} Ez ko̗wetko̗zendo̗ ÿmatsagot valakÿ meg
mongÿa mÿnden napon soha el nem karhozÿk . es ha
karhozatra valo leend purgatoriomra vantozÿk a ken . ha ke-@@deglen
purgatoriomra valo tahat mÿnden ken-@@tol meg zabadultatÿk . Ez az
uÿmadsagh . {35r} O ÿo Iesus . O kegÿelmesse-@@ges iesus .
O zÿz marianak zent fÿa iesus tellÿes ÿrgal-@@massaggal es kegÿelmesseg-@@gel
. O edes iesus az te naǵ ÿrgalmassagod zerenth .
ÿrgalmaz enneko̗m . O kegÿelmesseges iesus ker-@@lek tego̗det az te
dragala-@@tos zent wero̗dert kÿt mÿ {35v} eretto̗nk bÿneso̗kert az magas kereztfanak
ol-@@taran kÿ ontal hogÿ mossad el mÿnden en alnoksagÿmat .
es neezÿ en reÿam teged alazato-@@son onzolora . es ez
iesus newet kaÿaltora O ÿo iesus . O edo̗sseges iesus
. O . meg batoreÿ-@@to new iesus . Mÿcho-@@da az
iesus . hanem chak {36r} ÿdwo̗zeÿto̗ . O ÿo ih̄s az
te zent newedert ÿd-@@wo̗zeÿch engo̗met hogÿ el ne vezzek kÿt
te sem-@@mÿbo̗l teremto̗ttel . O ÿo iesus ne wezesso̗n en-@@go̗met
az en alnoksagom . kÿt teremte te ÿowoltod O edes
iesus esmerÿed-@@meg a mÿ tÿed es el mos-@@sad azt a
mÿ idegen . O kegÿelmes iesus ÿrgal-@@ {36v} maz ennekem mÿg
va-@@gÿon irgalmassagodnak ÿdeÿe . es ne karhoztas el engem rettenetes
ÿtele-@@to̗dnek napÿan . mÿ ha-@@zon lezen en bennem ha en
le zallok az o̗ro̗k halal-@@ra . Az holtak tegedet nem
dÿchernek sem mÿ-@@nd azok kÿk pokolra zalnak . O zerelmes
ie-@@sus . O edo̗s iesus . O . ke-@@ {37r} gÿes
iesus . O iesus engeǵ engemet az te valaztottaÿd ko̗zÿben
mennem . O ÿo iesus ÿdwo̗sseg te benned remenko̗do̗knek .
O ÿo ih̄s idwo̗sseg te benned hÿwo̗k-@@nek . O ÿo
iesus vÿgassag te benned bÿzoknak . O ÿo iesus mÿnden
bÿno̗knek kegÿes meg bochatoÿa . O ÿo iesus zÿz marianak
zent fÿa ews en belem {37v} zent zerelmet . tÿztassa-@@got .
alazatossagot . hogÿ en teged tellÿesseggel zerethesselek es te benned
dÿcheko̗dhessem mÿnd o̗ro̗kko̗l o̗ro̗kke . Amen . Ez ko̗wetko̗zendo̗ ÿmatsagot
zent Tamas doktor zo̗rzo̗tte azzo-@@nÿonk mariarol :~ {38r} O Bodogsagos es
edo̗s-@@sego̗s zÿz maria isten-@@nek zent annÿa keǵel-@@messegel tellÿes felse-@@go̗s kÿralnak
leanÿa angÿaloknak azzonÿa . {38v} mÿnden hÿw ko̗ro̗ztÿe-@@no̗knek annÿa . te
kegyel-@@messego̗dnek kebeleben aÿanlom ma es en eleto̗m-@@nek mÿnden napÿaban en
lelko̗met es testo̗met mÿnden mÿwelko̗deti-@@met . gondolatÿmat . kÿ-@@wansagÿmat .
akaratÿ-@@mat . bezedÿmet . es mÿn-@@den eleto̗met . es az
en {39r} eleto̗mnek veget . hogÿ az te erdo̗mo̗dnek mÿatta zereztessenek
ÿo vegre . az te zent fÿadnak akaratÿa zerent .
leegÿ enneko̗m Oh azzonÿom sego̗delmem . es vÿgaztalom az ag
ellensegnek es mÿnden en ellensegÿmnek haloÿ es leselko̗desi ellen .
es kerlek hogÿ enneko̗m {39v} te meltatlan zolgalo le-@@anÿodnak ńerÿed mÿn-@@den
bÿnemnek bocha-@@natÿat . es meltoltassal nÿernÿ enneko̗m ma-@@laztot hogÿ kÿwel
ero̗s-@@sen en ellene alhassak . ez vilagnak . testo̗mnek .
es o̗rdo̗gnek kesertetinek . Es hogÿ ero̗ssen valo zandekom legÿen
to-@@ {40r} wabba nem vetko̗znÿe es az te zolgalatodban . es
az te edo̗s fÿadeban vegig meg maradhat-@@nom . kerlek teged
es-@@meg oh en azzonÿom . hogÿ nÿerÿ enneko̗m bÿzonÿ engedelmessego̗t
. es zÿwemnek alazatos-@@sagat . hogÿ bÿzonsag-@@gal meg esmerÿem ma-@@
{40v} gamat nÿawolʼasnak . es gÿarlo bÿno̗snek nem chak valamÿ ÿo
mÿwelko̗deto̗-@@ket tennÿe . de meg az zo̗-@@netlen valo kesalkodasok-@@nak es
ellene allanÿ . az en tero̗mtemnek malaz-@@tÿawal es sego̗delmewel es
az te sego̗delmeddel . Nÿerÿed towabba en ne-@@ko̗m Oh edo̗s
azzonÿom {41r} testnek es en elmemnek o̗ro̗k tiztassagat . hogÿ tizta
zÿwel . es tÿztasa-@@gos testel tarthassam meg az te zereto̗
zent fiadnak akaratÿat . Nÿerÿ enneko̗m annak vtanna Oh en
edo̗s azzonÿom . zent zereteto̗t . hogÿ az te zere-@@to̗
edo̗s fiadat mÿ vronk iesus cristust tellÿes {41v} zÿwemmel zeressem .
es en baratomat az vr istenert . vgÿ hogÿ az
o̗ ÿawokon o̗ro̗lÿek . es gonozokon banko-@@gÿam . senkinek o̗
mÿ-@@voltat meg ne vtalÿam es senkit meg ne vtal-@@lÿak .
awagÿ vakme-@@ro̗seggel ne itelÿek sen-@@kit en zÿwemben . lelkÿ {42r} ÿozagomal
es erdo̗mem-@@vel magamat fel ne ma-@@gaztassam . es kerlek teged
Oh irgalmassag-@@nak kiralʼne azzonÿa . hoǵ az te zereto̗ fiadnak
felelmet es zerelmet mÿndenkoron en zÿvem-@@ben tarthassam . es an-@@ne
sok aÿandokodrol . nem en erdo̗mo̗mert . de {42v} az o̗
ÿo voltabol adattak-@@rul mÿndenkoron halat aggÿak . es az en
bÿne-@@ÿmro̗l tizta gÿonast . es igaz penitencziat . hoǵ nÿerhessem
az o̗ ÿrgal-@@massagat es malaztÿat . kerlek hoǵ az en
eleto̗m-@@nek vegen . te eggÿetlen egÿ anÿam . menÿorzag-@@nak kapuÿa
. es bÿnesek-@@nek zozoloÿa engo̗met {43r} az te meltatlan zolgalo leanÿodat
az ko̗ro̗ztÿen hÿtto̗l el ne hagÿ tawoz-@@nom . de az
te nagÿ kegÿes-@@segedbo̗l enneko̗m leegÿ-@@sego̗delmem az en halalom-@@nak o̗ ÿdeÿen
. es az po-@@kolbeli zelletto̗kto̗l oltal-@@maz meg engo̗met . es
hoǵ az te zent fiadnak kÿn-@@nÿabol . es az te
esedo̗ze-@@so̗dbo̗l ÿo remensego̗t {43v} vewen : az o̗ zeretetiben es tÿedben
mvlÿam kÿ ez wÿlagbul . es engo̗met az o̗ro̗k ÿdwo̗ssegnek
vtan ÿgazgas . Amen . Ezer o̗t zaaz harmÿncz ketto̗d
eztendo̗ben ez ko̗nwechket vegeztem zent priska napÿan frater pal Garaÿ
predicator zo̗rzetbelÿ 
