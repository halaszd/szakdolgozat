{Ia} Zy̋z emle ky̋nek hw̋ ſy̋ry̋awal eelnek my̋nd az ſentet kÿk zent zeretethben eelnek Te vag̋ mÿnden zy̋weknek gheryedetes vy̋lagoſſaga kÿk naponked te zep zynedet kýwanſagal neezy̋k Te vag̋ mÿnden teghed zerethó̗ gondolkodo aÿo''tozo es ky̋wanſagal kereſó̗ lelkeknek ereſſeghe , es ÿdweſſegre menendó̗ wta Te vag kÿ my̋ndent az men̋eÿekre vonzaz es ez halando vÿlagthwl el zakaztaz , Te vag̋ kÿ mÿnden vezedelemthw̋l meg mentez ez mÿnden ÿſtenÿ ÿokkal eremekkel meg elegheÿtez kÿth agyon nekw̋nk attya ffyw zent lelek erekkw̋l erekkee amen Bodogſagos zent Jeronimus Doctornak epiſtolaÿa Moiſes pphetanac ewth kenwenek Ayanlaſarol eg̋ Jambor piſpek Barattyanak TE ky̋wanſagos leweledet eremeſth vettem oh zerethe baratom deſiderÿ , kyben kerz hog̋ en Moiſes proffetanak kenweth ky̋ eellʼʼen new alat hÿwattatyk pentatewcon , ſido== ==zorol deakÿ n̋elwre valtoztatnam ÿollehet ÿghen vezedelmeſ dolog leg̋en es az en ream vgato nelweſekthwl ſok bantaſom leg̋en : kÿk azt kó̗ltÿk hog̋ az reghÿ hethwen mag̋arazo doctorokat . ez en wÿonnan valo mag̋arazaſomal el akarom foy̋tany̋ es rekentenÿ : De ÿwſſon yol ezedben , hog̋ g̋akorta mondottam mert en vr Iſtenthvl vet eró̗m . es malaztom zerent eremeſt tezem valamÿt tehetek vrnak tÿzteſſeghere es anyazent eghaznak eppewlety̋re De== ==myt nem ÿgekezwen eg̋ebeknek kazdagſaghÿt . es zeghenſeghÿt meg ſertenÿe erre Ieló̗ſewl keſſereÿteteem hog̋ hallottam vona Origines meſternek hw̋ Iraſat kÿ az reghÿ Teodocius new meſternek mag̋araſaſaban eg̋eleÿtó̗tte ennen magat ky nemelʼʼ helen nylwaban mag̋arazwan : nemelʼ helʼʼen meg foy̋thvan es el reketwen az Iraſt , ennen akarattÿa zerent , y̋eleſewl kÿket zent ewangeliſtaknak es zent apoſtoloknak mondaſÿ , nÿlwan bizon̋oÿthnak . kik== ==kezzó̗l ſokakat olwaſwnk az oh tervennek hw kenweýben kÿk mÿ Iraſwnkban nem leletnek Mÿkeppen mondanam : Egiptombol hÿvam en ffÿamat Maſod : mert nazareoſnak . az az zentnek hÿwattatÿk , Harmad . Es meg lattyak nylwan kyt kenzottanak , Neg̋ed Es eló̗ vÿznek folÿo vizeÿ folnak kÿ hw mellʼʼebó̗l , Ewted , kyt ſem zem nem latot : ſem ffÿl nem hallot : ſem embernek hw zÿveben nem zallot kÿket meg zerzet vr Iſten wtet zeretó̗knek . Es nag̋ ſokak eellenek kÿk mÿnd thwlaÿdon bó̗thw== ==zerent valo mag̋arſagot kevannak kerg̋ek meg azert az reghÿeket hol vannak ezek meg Irwan kykre ha ny̋lwan rea nem felelhetnek . az ſidoknak hw ken̋vó̗kbó̗l Mÿ felellw̋nk rea . mert az elſe vag̋on oſee proffetanat ken̋veben Maſod Iſay̋aſnak Harmad Zakariaſnak ken̋vekben : Neg̋ed Salamon pelda bezedÿben , ó̗tewd eſmeg Iſaÿaſnak ken̋weben Mert ſokak kÿk az Iraſt nem thwg̋ak es nem ertÿk el tewedet ezzel awag̋ eg̋ebek mondaſinak aloÿttÿak . awag̋ ertetlen mag̋arazÿak . Ielennen vala hol tellʼʼeſ oh tervenben es proffetaknak ken̋wó̗kben . az dÿczeſeges zent haromſaghnak zemelÿró̗l bÿzonſagot talaltatÿk . awag̋ eg̋eb keppen mag̋arazyak auag̋ mÿndeneſthwl== ==fogwa el vezteglÿk Azert karhoztaſſok ee az reghÿeketh ennek okaert Semÿkeppen ne . Mert mÿkeppen azok mag̋araztak az Iraſth Criſtus zÿletetinet elette es mÿt nem ertettenek kethſegben hattanak . My kedeglen ez hÿthben meg ereſſwlwen Criſtus Ieſuſnak zent halalanak es fel tamadaſanak vtanna nem czak proffetalaſokat mag̋arazwan my̋nt ÿnkab bizon dolgot ÿrwan . Mert maſkeppen bezeltetnek kÿk hallattatnak mÿnt kÿk lattatnak Azert kÿket y̋oban erthwnk ÿoban mag̋arazyok es ÿoban bezellʼʼek : Mert vala mÿt az reghÿek nem thwttanak awag̋ el tagattanak vrwnk Ieſus Criſtuſrol Azokat zent lelek mÿat az zent Apoſtoloknak Iraſokbol es tanwſagokbol nÿlwan ÿſmerÿek es lattÿok , Azert vrwnknak zent apoſtoli mÿndenek== ==kó̗zó̗t elſe helt tarthnak : kÿk kedeglen mag̋arazÿak vtolſo helt foglaÿnak amen : Meeg es kerlek kó̗zó̗nſegel kÿ ezt Irom ſeghehetek ÿmaczagwal amen {Ib} Aliud prohemium EZ vr Iſtennek zent malattÿa mÿat el kezdet ken̋nek nÿlvaban valo bel ÿktataſara meg kel thvdnwnk Mert Moiſes proffetanak czak ewt ken̋we vag̋on es leelettetÿk Iſteny zent akaratnak : ÿwendó̗ ÿdó̗knek es dolgoknak : abrazattÿoknak ÿſmeretÿre thwlaÿdon az eg̋ eló̗ ÿſtennek zēt paranczolattÿabol : thwlaÿdon keth kezeÿwel Irattanak kÿ deakwl pentateucon el newel neveztethnek , Az elſe ken̋we ſido nelwen mondatÿk Breſith deaky nelwen Geneſis , Mag̋ar nelwen kezdet awag̋ zÿletet , Mert az elſe ken̋we arrol vag̋on mÿkeppen vr Iſten mēny̋et es feldet tenghert es benne valo allatokat ſemÿbó̗l teremte zerze es zy̋le : Maſod ken̋we ſidowl Helleſmoth , Deakwl Exodus , mag̋arwl hÿvatal awag̋ eredeth , Mert arrol vag̋on mÿkeppen vr Iſten Iſrael ffÿaÿt Egiptombol ffaraonak kemen fogſagabol . Moÿſes proffetanak mÿatta kÿ hÿwa es kÿ hozaa Harmad ken̋we ſidowl . Vaiecra deakvl Leuiticus . mag̋arwl zentelteteeſ , mert arrol vag̋on mÿkeppen vr Iſten Moÿſeſnek az zent paranczolatokat es mÿnden Iſtenÿ ÿgaſſagnak terwen̋et kÿ adaa es ÿelente es moiſes atal az kó̗z nepnek Neg̋ed ken̋we ſidowl Vaiedaber deakvl Numeri mag̋arvl zamlaltataſ . mert arrol vag̋on mÿkeppen vr ÿſten az iſrlʼ ffÿaÿnak zamokat veve , Moiſeſnek es Aronnak mÿatta megzamlaltatwan Ewted ken̋we ſidowl elleaddaberim . deakwl deuteronomium . mag̋arwl vallas awag̋ bÿzonſagteetel , mert arrol vag̋on mÿkeppen Moiſes . vallaſt . teſtamentomot es frigeth zerze . vr ÿſten kezet es Iſrlʼ ffÿaÿ kezet hw̋ halalanak elette : hogy ſoha vr ÿſtenthw̋l el ne haÿlananak . az Tervent es ereſſen meg tartanak . mert vr ÿſten hw̋ket mÿnden ÿgaſſagban es zenthſegben ez tellÿeſ vÿlagbol maganak valaztotta vona , az reghy zent Attyaknak ÿg̋eeretÿ . es fogadaſa zerent Amen {5} Geneſis kenywe Kezdetben teremthe Iſten mennyet es feldet , ez feld kedeglen vala yreſ es hew , es ſetetſeghek valanak ez vylagnak zyneen . Es vrnak hw zent lelke vyſeltetykvala az vyzeken , Es monda vr Iſten : leg̋en vylagoſſag , es len vylagoſſagh . Lataa vr yſten az vylagoſſagot hog̋ yo vona , es el valazta az vylagoſſagot az ſetetſegh-thwh Az vylagoſſagot nevezee nappalnak , es az ſeteetet eeynek . Ezenkezben bel telven eſtwe es holwal , leen eg̋ termezet zerent vala nap : Monda eſmeg Iſten : Leg̋en ereſſegh az vyzek kezet es valazya el az vyzeket eg̋maſthwl . Teremte azert Iſten ereſſegeth es el valazta eg̋maſthvl az vyzeket , kyk valanak az ereſſeghnek felette , azokthwl kyk valanak az ereſſegnek alatta : ezek azonkeppen bel telwen , neweze Iſten az ereſſeghet menynek . Ezenkezben eſmeg̋ bel telwen eſtwe es holwal , leen mas nap : Monda eſmeg Iſten : Gywllʼʼenek {6} eg̋be az vyzek kyk az egnek alatta vannak eg̋ helʼʼre , es leg̋en zaraz . Mykoron azonkeppen leth vona , neweze Iſten az zarazth feldnek es az vyzeknek g̋wlekó̗zetyt newezee thenghernek . Es lata Iſten hog̋ yo vona , Es monda : Nemz''en az feld zeldelló̗ fyvet , es magh teneezó̗tt hw neme zerent , es gymó̗lcz teremthó̗ ffat , es kymynd hw magaban tarthwan magot hw zemelyezẻnt , Es lata Iſten hog̋ yo vona . Ezenkezben len eſtwe es holwan , es teleek harmad nap . Monda eſmeg Iſten : Leg̋enek vylagoſoyto allatok az eghnek magaſſagan es valazyak el eg̋maſthwl az napot es eyeth : Es leg̋enek yeg̋ekre ydó̗kre es napokra es eztendó̗kre , hog̋ feenlʼʼenek az eghnek magaſſagan , es vylagoſohak ez feldeth . Es azonkeppen bel telʼʼeek . Teremthe azert Iſten ket vylagoſoy̋tokat : nagyobath , hog̋ elette lenne az napnak , Es kyſſebet hog̋ elette lenne {7} az eynek , es czyllagokat , es vetee hw̋ket egnek meelſegheere hog̋ vylagoſoytananak ez felden es ygazgathnak az napoth es eyeth es el oztanak eg̋maſthvl az vylagoſſagot es ſetetſſeghet , Es lata Iſten hog̋ yo vona es eſthve holwal bel telwen , len negyed nap . Monda eſmeg Iſten : nemzyenek az vyzek czwzo mazo es repeſe eeló̗ allatokat ez felden eghnek alatta Es teremthe Iſten Nagy Cetthalakath es mynden eeló̗ es yngodozo allatokath , kyket nemzeenek az vyzek hw̋ zemelyek zerenth es mynden repeſe allatokat hw̋ nemek zerenth , Es lataa yſten , hogy yo vona , Es megh aldaa hw̋ket mondvan nevekó̗ggyetó̗k es zaporoggyatok , Es tó̗lczeetek be ah tenghernek vyzeyth , Az eghy madarak es sokaſſwllyanak megh ez felden . Azonkezben len eſthwe es hollal es teleek ewtó̗d nap . Monda eſmegh yſten , teremczen az feld eeló̗ lelket hw̋ nemzeeſſe zerenth , barmokath czwzokat es feldy vadakath beſtyeketh , hw̋ zynek zemelyek zerenth . Es mynd azonkeppen leen , es teremthe yſten feldy beſtyeketh es vadakat hw̋ termezetek zerenth es barmokath . Es lataa yſten hogy yo vona es monda : Tegyw̋nk emberth my kepw̋nkre es hasonlatoſſaghynkra , es vralkoggyeek tenghery halakon , es eghy madarakon es mynd tellyes feldy vad beſtýeken , es mynden czwzo allatokon kyk ez felden yngadoznak Es teremte yſten emberth hw̋ zyneere es haſonlatoſſagara , wr yſtennek zyneere teremtee hw̋tet , ffyr ffyat es {8} azzonyallatoth Es megh aldaa hw̋ket yſten es monda : Nevekó̗ggyetek es ſokaſſwllyatok es telczeetek be ez feldet , es hayczaatok alaatok hw̋teth , es wralkoggyatok tenghery halakon es eghy madarakon es kezenſeghes lelkes allatokon kyk mynd yngadoznak ez felden . Monda eſmeg yſten : yme tynektek attam mynden fyweketh kyk magot teremthnek ez felden es mynd kezenſeghes ffakath kyk hw̋magokban magot tarthnak hw̋ teneeſſeeghekre , hogy tynektek legyenek eelederre es mynd ez feldy lelkes allatoknak es mynden eghy madaraknak , es myndeneknek kyk ez felden yngadoznak , kykben mynd eeló̗ lelek vagyon , hogy legyen myth eenyó̗k . Es mynd azonkeppen leen , es megh lataa yſten mynd azokat kyketh teremteth vona , es mynd yghen yok valanak , es azonkezben esthwe es hollal be telwen . hatod nap leen . Maſod Cap . Azerth megh teekeelletteteenek az mennyek es feld , mynden hw̋ ekeſſeghekkel , es bel tellyeſeyttee yſten az hw̋ dolgat heted napon kyketh zanth vala teremteny , es megh aldaa az heted napot , es megh zentelee hw̋tet , merth hw̋ raytta zó̗nt vala megh mynden dolgaytwl kyketh teremteth vala , Ezek azerth menynek es feldnek nemzethſeghý mykoron teremteteenek es meely napon theremte mennyeth es feldet es mynden {9} mezey aagh zalakath , es mynden zó̗ldelló̗ fyweketh , mynek elette ez feldbó̗l ky nevekó̗dneenek , Mert , meegh wr yſten eſſet nem adot vala ez feldre , ember es nem vala ky ez feldet myveltee vona . De kwthffe zarmazyk vala ffel az feldbó̗l , megh entezwen mynd az egheez feldnek zyneeth , zerzee azert wr yſten embert feldnek ſaryahol , es lehellee hw̋ orczayara eelethnek lehelleeſeeth , es len az ember eeló̗ lelkes allattaa : Palantalth vala kedeegh wr yſten gyen̋erw̋ſeeghnek paradyczomath kezdettw̋l foghwa kyben helyheztette vala az embert kyth zerzet vala . Teremte azerth wr yſten ez feldnek ſyryabol mynden zeep gymelcz ffakat lataſra , es edeſeketh koſtolaſra , es eeletnek ffayath paradyczomnak kó̗zepette es bó̗lczeſſeghnek fayath , yonak es gonoznak , Es folyo vyz foly vala kywe az gyenerw̋ſeeglmek hely̋eeró̗l paradyczomnak megh hymtezeeſſere , ky ennen neegy ffeere oztatyk , eeggýknek newe ffyſſon , ez kerw̋ly megh tellyes ewylathnak feldeeth , oth terem az yo arany , ky eegyeb feldy arańnal yob , es oth leelettetýk az bdellium Kybó̗l az gumy zarmazyk , es az onychynus new kew Es az maſodyk folyo vyznek newe Gyon , hw̋ az ky megh kerw̋ly etyopyanak az az zereczen orzaghnak feldeeth Az harmad folyo vyznek newe Tygris hw̋ meegyen Aſſyryanak orzagara Az negyedyk ewffrates , ky egiptomba zaal le . Vevee {10} azerth wr yſten az emberth es helheztetee hw̋tet az gyenerw̋ſeeghnek paradýczomaban , hogy oth mwkalkodneek es ó̗ryznee hw̋tet , Es paranczola hw̋neký mondwan : My̋nden ez paradyczomnak faynak gymelczybó̗l eegyel , De az yo es gonoz twdomannak fayanak gymelczeebó̗l ne eegyel , Merth valameelʼ napon eyendó̗l halalnak halalawal halz megh Monda eſmeg wr yſten : Nem yo embernek ennen maganak lenný Tegýw̋nk hw̋neky ſeghedſeghet haſordatoſth hw̋ hozyaa Teremthwen azerth wr yſten feldnek ſÿryabol mynden lelkes es eeló̗ allatokath , es kezenſeghes eghy madarakath es vyve hw̋keth Adamhoz , hogy lathnaa kynek hynaa hw̋keth Merth mynden eeló̗ allatokat akkoron newezee adam , maſtan es vgyan azok newó̗k vagyon Myndeneketh nevezee azert adam ennen newó̗kó̗n , mynden lelkes es repeſſew es czwzo mazo allatokath es mynden ez feldy vadakath Adamnak kedeg hw̋ kó̗ztó̗k nem leelettetyk vala ſeghedſeegh haſonlatos hw̋ hozya Boczata azerth wr yſten almath Adamba , Es mykoron el alwt voua veve ky eggyket hw̋ oldala czonttyanak , es annak helyeeth hwſſal telttee be Es megh ekeſſeyttee wr yſten az tetemet azzonyallat zemeelben kyt ky vett vala adamhol es Adamhoz vyvee hw̋teth , es ottan monda adam : Ez tetem ymaran en tetemymbó̗l vag̋on es ez testh en teſtem kezzó̗l vagyon Es ez hywattatyk vyrago mert Fyrffywbol weetetet kywe kynek okaert {11} ember el haggya hw̋ attyat es annyat es eeggyeſſw̋l hw̋ feleſſeghehez Es leznek ketten egy teſthben Vala kedeegh mynd kettó̗ mezeytelen es nem zegyenlyk vala , ſem adam ſem az hw̋ feleſſeghe ewa . Harmad Cap . De az kygyo es alnokb vala mynden allatok kezó̗t es kyketh wr yſten ez feld zyneen teremteth vala , ky monda az azzonyallathnak : Myre paranczolta megh azth tynektek wr yſten hogý ne eenneetek mýnden paradyczōbely fanak gymelczeebó̗l , kynek felele az azzonyallat : Mynden fanak gymelczewel eelw̋nk kyk paradyczomban vannak . Az ffanak kedegh gymelczeeben ky paradyczomnak kó̗zepette vagyon paranczolt wr yſten hogy ne eenneenk es ne yllethnó̗k hw̋teth hogy megh ne halnank Monda az kygyo az azzonyallathnak : Semykeppen halallal megh nem haltok De yol twggya yſten hogy vala meelʼ napon hw̋ bennee eyendetek , megh nýlnak tynektek zó̗mó̗tó̗k , es ollyanok leztek mynth yſtenek , yoth es gonozt twdwan Lataa azert az azzonyallat az ffaath hogy yo vona eenny , es zeep vona tekeentettre , es gyenyerwſeghes neeznye veen hw̋neky gymelczeeben es megh ewee , hw̋ vranak es ada henne , ky ottan megh ewee̋ , es megh nylanak mynd kettenek zemey Mykoron me zeytelennek yſmerteek vona ennen magokat , egybe fonaloytaak {12} az fyghenek hw̋ leweleeth es eló̗l kó̗tó̗th zerzeenek ennen magoknak . Es mýkoron hallottak vona wr yſtennek zawath paradyczomba yarwan , az arnyekon deelnek vtanna , el lappantaak ennen magokat adam es hw̋ feleſſeeghe wr yſtennek zyne eló̗th az paradyczom bely faak kezeth Hywaa azert wr yſten adamoth es monda : Adam , hol vagy ? ky felelee : hallam vram az te zozatodat paradyczomhan es megh feelelmeek , azert hogy mezeytelen voneek . Monda hw̋neky wr yſten De ky yelentette megh teeneked hogý mezeytelen lenneel , hanem hogy az ffarol eettel , kyró̗l megh paranczoltam vala hogy ne eenneel , es eettel ? Adam es monda : Az azzonyallat kyt ennekem attal tarſſwl ada ennekem az ffanak gymelceeben es megh eem . Ottan monda wr yſten az azzonyallatnak : Myre tetted ez dolgot ? ky felele : Merth az kygyo czala enghemet meg es eem . Es ottan monda yſten kyg̋onak : Merth te ezth tetted athkozot leegy mynden lelkes allatoknak es feldy bestyeknek kó̗zó̗tte , te meellyeden yary , es feldet eegyel mynd te tellyes eeletedben ellenzeeſth vetó̗k teneked es az azzonyallathnak kó̗zyben , te magodnak es hw̋ maghyanak kó̗zyben hw̋ tó̗ry megh teeneked feyedeth , es te ellenkó̗dó̗l hw̋ ſorkalaſſanak Az azzonyallathnak es monda : Megh ſokaſſoytom tee nyawalyaydat es te foganaſydat , keſſerw̋ſeghben zylz ffyakat es az fyrffywnak hatalma {13} alat leez es hw̋ vralkodyk te raytad . Adamnak kedeegh monda : Myert te feleſſeeghednek zawat halgattad , es eettel az fanak gymelczeeben kybó̗l paranczoltam vala teeneked hogy ne eennel . Athkozot az feld the mwkalkodaſod zerent Mwkayd zerenth eelz hw̋ beló̗le te tellyes eeletednek napyayban : tewyſkeketh es vad korokath nemz teeneked , es feldy fyweketh eezel Te zynednek vereyteekewel eezed the kynyeredet : myglen eſmegh azon fedde leez honnan teremtetteel , merth por vagy es megh porraa leez Es ottan newezee Adā hw̋ feleſſeeghet ewanak : myerth hogy mynden eeló̗knek annya vona , zerzee azert wr yſten Adamnak es hw̋ feleſſeegheenek ſwbawal belló̗t kenteſeketh , es ffel ewteztetee hw̋keth , Es monda : yme adam oly mynth egy vona my kó̗zzó̗lw̋nk yot es gonozth twdwan , Azerth laſſatok hog̋ Hw̋ kezeeth ne nyoha es veegyen az eelethnek fayarol es erekkee eellyen , kywe kyldee azerth hw̋tet wr yſten az gyenyerw̋ſeghnek paradyczomabol , hogy mywelnee ez feldet kybó̗l teremtetó̗t vona . Ky yzee azerth onnan adamot , es yelheztetee paradyczomnak elette kerwbyn angyalth , es tyzes awagy forgato tó̗rth az eeló̗ ffanak wtanak ó̗ryzetyre . Negyed Cap . Adam kedegh termeezethzerent ysmeree hw̋ feleſſegheet {14} ewath es meheben fogadwan zylee kaynth mondwan : Embert byreek yſtenttwl Masodzer zylee hw̋ attyaffyat Abelth . Len kedegh Abel yoh paztor , es kayn zanto ember . Tó̗rteeneek azerth sok ydó̗k bel telween , hogy kayn tenne aldozatot feldnek gymelczeebó̗l ayandekot adwan wr yſten , Abel es aldozeek hw̋ barmaynak elſó̗ zyló̗tteybó̗l es hw̋ kó̗werybó̗l wr yſtennek Es tekeente wr yſten Abelnek ayandeekyra , kaynnak kedegh ayandekyra nem tekeente . Azth latwan kayn ottan megh haraghweek raytta es megh eſſeek hw̋ zyne . Es monda hw̋neky wr yſten , Myre haragwttal megh es myre eſſó̗th megh az the zyned ? Nem de ha yoth tehendez erdemeeth weezen ? Ha kedeglen gonozwl , ottan nýlwan leezen az the byned ? De the alattad leezen az the haragod es the vralkodol hw̋ raytta Monda azerth kayn hw̋ attyaffyanak Abelnek Mennywnk kywe az mezó̗re Mykoron azerth czak ketten volnanak ottan rea tamada kayn hw̋ attyaffyara es meg ó̗lee hw̋tet , Es monda wr yſten kaynnak : Hol vagyon Abel atyathffya ? ky felelee : Nem twdom , Nem de ó̗ryzó̗ye vagyok ee en , en atyamffyanak ? Monda eſmegh hw̋neky : Myt tettel ? yme az the atyadffya veerenek zawa ream kyayth az feldró̗l . Azerth ymarā athkozot leez'' the ez feldnek zyneen Ky megh nýtaa hw̋ zay̋at es be fogadaa te {IIIa} atyadffyanak veereeth te kezedbó̗l My̋koron mÿwelended hw̋tet nem aggy̋a teeneked hw̋ gy̋melczeet Tewó̗lgó̗ es fwto leez ez felden Monda ottan kay̋n wr y̋ſtennek Nagÿob az en alnokſagom honnem my̋nt boczanatoth erdemly̋ek , yme el vetz ma enghemet ez feldnek zy̋neeró̗l , es en el eny̋ezem te zynednek eló̗lee , es lezen bwdoſo es el fwto ez felden , Azert my̋nden vala ký enghemet megh talaland , megh ó̗ly enghemet , es monda hw̋neky wr yſten , Semy̋keppen nem leezen wgy̋an , de my̋nden ký kay̋nth megh olendy . heethzer y̋nkab by̋ntety̋k , Vethee azert wr yſten kaýnra ýegýeth hogy ne ó̗lnee megh hw̋tet my̋nden , vala kÿ megh talalnaa , ký meene azerth kaýn wr yſtennek zyne eló̗l , es lakozeek my̋keppen bwdoſo ez feldenek zyneen , edennek nap tamadat feló̗l Megh ýſmeree kedegh kaýn hw̋ feleſſeegheet es zýlee Enokoth , es varaſt zerzee , kÿt newezee hw̋ ffýa neween enoknak , Annak vtanna Enok es zýle es newezee Iradnak , es Irad zýlee Many̋aelth , Es Maniael Mathwſaelt , Mathwſael Lameketh ky veen keth feleſſeeghet maganak , egýknek vala newe ada , az maſodýknak Sella , Ada zýlee ýaelth , ký vala leen az ſatorba lakozoknak es paztoroknak attýok , Es az hw̋ attýaffýanak newe tubal , hw̋ leen az heghedeſeknek es orgonaſoknak attyok , Sella es zÿle kýnek leen newe Twbalkay̋n kÿ vala ýo zy̋nló̗ , es kowacz mýnden erch es vaſ mýwben , es hw̋ hwganak Noema vala newe , Monda azerth Lamek hw̋ feleſſeeghýnek Adanak es ſellanak , Hallyatok en zomat Lameknek feleſſeeghý , es halgaſſatok megh en bezeedemet Merth megh ó̗leem az embert en dagalyomba , es az yffýath en fó̗kelembe Heethzer nagýob bozzwallas adatÿk kaýmrol , <Merth kaÿnth hw̋ lw̋tte atal : es zolgaÿat agÿon verte :> Lamekró̗l kedegh hethwen Hethzer nagyob . Eſmegh megh yſmeree Adam hw̋ feleſſeegheet es ffýat zyle kyt newezee Sethnek mondwan , Vethe ennekem wr ýſten maſ magot , Abelnek helýette kyt megh ó̗lee kaÿm , De Sethnek es ffya leen ky̋t newezee , Enoſnak , Ez kezdee wr ýſtennek neweet hywnýa Ewted Cap EZ ymaran adam nemzethſeegheenek kenywe meel napon wr ÿſten emberth teremte , Iſtennek haſonlatoſſagara , zerzee hw̋teth fýrffýwý es azzony̋allath zemelben teremtee hw̋keth , Es adamnak newezee hw̋ket azon napon , kýn teremtee EEle azerth adam zaaz harmÿncz eztendeegh , es zyle ffýat hw̋ haſonlatoſſagara kyt neweze Sethnek , Es teleenek adamnak napÿay . Nyolcz zaaz eztendó̗re es zÿle ffÿakath es leanyokath , Es teleek my̋nden ydew kyth adam eele kÿlencz zaz harmýncz eztendó̗ , es kywe mwleek Ele az wtan Seth zaaz ewt eztendeg es zÿlee Enoſth , Az wtan hogy zylee Enoſt ele Nyolcz zaaz heet eztendeegh es zyle ffyakat es leanyokat Es leenek Sethnek mynd tellyes napýaý , kÿlencz zaaz týzen keth eztendó̗k es ký mwleek Enoſ kedegh kýlenczwen eztendeth eele es zýlee kaýnant , kýnek zyletetý wtan Nýolcz zaaz týzen ewth eztendeegh eele es zýle ffýakat es leanýokath . Teleenek azerth enoſnak hw̋ napýay , kýlencz zaaz ewth eztendó̗k es kýwe mwleek Elee kay̋nan es hethwen eztendeegh es zylee Malalehelth , Es eele kaynan mynek wtanna zylee malaleehelt Nyolcz zaaz negywen eztendeegh es zýle ffy̋akat es leanyokat . Es teleenek kaynannak mynd hw̋ napýaý kylencz zaaz tyz eztendó̗k es kywe mwleek , Eele kedegh Malalehel hathwan ewt eztendeegh es zÿlee y̋aredeth . es annak vtanna eele Nyolcz zaaz harmyncz eztendegh , es zyle ffÿakat , es leanᵏ es teleenek Malaleehelnek hw̋ napýaý Nÿolcz zaaz kylenczwen ewt eztendó̗k es Kywe mwleek Yared es eele hathwā keth eztendegh es zylee {IIIb} Enokoth , Annak vtanna eele y̋ared ny̋olcz zaaz eztendegh es zy̋le ffy̋akat es leany̋okath , Es teleenek y̋arednek mÿnd hw̋ napýaý kylencz zaaz hathwan keth eztendó̗ es kÿ mwleek Annak vtanna y̋maran Enok eele hathwan ewth eztendegh es zylee Mathwſalemeth , Es eenok ýſtennel yara , Es eele Mathwſalemnek zÿleteeſe wtan . harom zaaz eztendeegh es zýle ffýakat es leanyokath es teleenek Enoknak hw̋ napýay harom zaaz hathwan ewt eztendó̗k , es ýſtennel yara es nem yeleneek megh towabbaa merth el vÿvee hw̋tet wr y̋ſten Mathwſalem . es eele zaaz nýolczwan heeth eztendeegh . es zýlee Lameketh , es annak wtanna eele Mathwſalem heeth zaaz nyolczwan keth eztendegh es zýle ffýakat es leanýokat Es teleenek Mathwſalemnek hw̋ napýaý , harmyncz egý eztendó̗ heeyan ezer eztende es ky mwleek nagy yo veenſeghben . Eele kedegh Lamek zaaz nýolczwan ket eztendeegh es ffýat zy̋le kýt neweze Noenek mondwan Ez leezen ký megh vygaztal mýnketh mynden dolgaýnkban es mwkaýnkban ez felden kýt meg athkozot wr yſten , eele annak vtanna lamek ewth zaaz kylenczwen ewth eztendeek es zyle ffýakat es leanyokath , Es teleenek Lameknek mýnd hw̋ napyay , heeth zaaz hethwen heeth eztendó̗ es ký mw̋lek Noe kedegh mýkoron ýmaran ewth zaaz eztendó̗ſ vona zyle harom ffyakat , kyknek newó̗k Sem , kam , es yaffeth Hatod Cap MIkoron azerth megh keztenek vona ſokaſſwlny emberek ez felden es leanyokath zyltenek vona . Lathwan az ýſtennek ffýaý embereknek leanýth hogy zeepek volnanak feleſſeegheket veenek hw̋ magoknak mýnd az ſok kezzel kýk mynd valaztanÿ akaranak . Monda ottan wr yſten es Nem Marad megh az en lelkem emberbe mynd erekke , merth halando teſth Leznek azerth hw̋neký napÿaÿ zaaz hwz eztendegh Orÿaſok es kedeegh valanak ez felden az ydeben , Mynek vtanna azerth be meenenek az yſtennek ffyay embereknek leanýhoz , es azok zyleenek Azok leenek az nagy ereſſ hatalmaſok es hýres newes ffýrffÿak kezdettwl fogwa . Lathwan kedegh wr ýſten hogy ſok gonoſſagh lennee ez felden emberek kó̗zó̗l , es mýnden zýwbely gondolatok haylandok volnanak gonoſſagra . mynden ýdó̗kben megh banaa hogy embert teremteth volna ez feldnek zýneen es ýewendó̗re bó̗lczen gondolwan , es banattal ýllettethwen onnan beló̗l hw̋ zyveeben , El veztem . vgý mond emberth kýth teremtettem ez feldnek zy̋neeró̗l emberttw̋l foghwa my̋nd eegýeb lelkó̗ſſ allatokyglan ; es czuzo mazo allatoktwl foghwa . my̋nd az eghýmadarakygh . Merth banom hogy hw̋keth teremtettem Noe kedegh malaztot leele wr ÿſtennek eló̗tte Ezek azert Noenak nemzetſeghy , Noe vala egý ýgaz es teekelletes ember hw̋ nemzethſeghý kó̗zó̗th wr ýſtennel ÿara , es harom ffyakath zyle . kyknek newó̗k Sem . kam , es Iaffet Megh fertezteteek kedegh ez tellyes feld wr ýſtennek elette es bel teleek mýnden gonoſſaggal . Mÿkoron azert azt latta vona yſten , es hogy myndē teſth megh ferteztette vona hw̋ vtaath ez felden , monda Noenak . Tellyes teſthben eeló̗knek veeghezety en eleebben y̋ewe , bel telth ez feld mÿnden alnokſaggal hw̋ zýneknek elette , es en el veztó̗m hw̋keth mýnd az felddel egýetemben , zerez'' te magadnak Barkaath kÿnÿ faakbol , kamoraczkakat es zerez'' hw̋ bennee es mÿnd ky̋w̋l beló̗l meg kennýed eny̋w̋el , Es ezenkeppen zerezyed hwtet , Harom zaaz ſenghný leegyen az Barkaanak hozyaſſaga , ewthwen ſenghný zeeleſſeghe , es harmyncz magaſſaga , Ablakot es zerez'' hw̋ raytta es egy ſenghný legy̋en magaſſaga My̋keppen my̋nd az zó̗lddellew fy̋weketh my̋ndeneketh nektó̗k attam , czak {Va} annal kýl hogy hwſth veereſttw̋l ne eegyetek , Mert az ty̋ lelkó̗tó̗knek veereeth ký kereſem my̋nden teſtýeknek kezó̗k kó̗zzó̗l , es embernek kezeebó̗l , Mynd embernek mýnden atyaffýnak hw̋ kezeebó̗l ky̋we kereſem embernek hw̋ veereeth Vala ký ember veerth ontand , az hw̋ veere es ký ontatÿk , Mert ýſtennek twlaydon haſonlatoſſagara teremtetó̗t az emberÿ allat . Ty azert zaporoggýatok es ſokaſſwllýatok : Es menny̋etek be ez feldnek zýneere , es tó̗lczeetó̗k be hw̋tet Monda eſmegh wr yſten Noenak , es hw̋ ffýaýnak , ýme en zerzeeſth zerzek tý veletek es tý nēzethſeeghtó̗kkel tý vtannatok , es mýnden okoſ es oktalan eeló̗ lelekre ký ty̋ veletek vagyon , es kýk mýnd ez Barkaabol ky meentenek , fry̋get zerzek ty̋ veletek , hogy ſoha towabba megh nem ó̗ló̗k mynden teſtet výz ó̗zó̗nnek mýatta Es nem leezen eellyen výz tebbee . ký mýnd ez feldet el veztenee , Monda eſmegh ýſten : Ez lezen az frygýnek ýegýe kÿt adok ennekem es ty̋ nektek kó̗zy̋nghbe , es mýnden eeló̗ leleknek , ký tý veletek vagýon erekke valo nemzethſegre , Az en ýy̋emeth ffel vetem az egheknek kó̗dy̋re , es yegýe lezen az frýgnek ký en kó̗zó̗ttem , es tý kó̗ztetó̗k vagyon , Mykoron be bwraytandom kó̗dó̗kkel az eghet , ottan ffel teczýk az en ýýem az kó̗dó̗kó̗n es megh emlekó̗zó̗m az en frýgemró̗l . kýt tý veletek zerzettem es mýnden eeló̗ leelekkel es nem lezen towabbaa výz ó̗zó̗n ez egheez nemzethſeghnek el vezteeſſere Monda eſmegh wr ýſten Noenak Ez azert az en zerzeeſemnek ýegýe kyt zerzettem en kó̗zttem es mýnden eeló̗ allath kó̗zó̗t ez feldnek zyneen , Valanak kedegh ezek Noenak hw̋ ffýaý kýk kýwe meenenek hw̋ vele az Barkaabol Sem , Kam es Iaffeth . Kam kedegh leen az kananeabelýeknek attýok , Noenak azerth ez harom ffýaýrol zarmaztateek el mynd egheez emberý nem , ez výlagon Noe kedegh len zanto ember , es kezdee ez feldet mýwelny , es zeló̗th ýntetee . Mÿkoron kedegh Borth yth vona megh rezeghó̗deek . es mezeýtelen alweek el hw̋ ſatoraban : Mýkoron azth megh latta vona az kó̗zepſewdyk ffya kaam hogý mezeýtelen vona . ottan ký meene es megh yelentee hw̋ attýaffýaýnak , Sem kedegh es ýaffet arczaýokra veteek hw̋ palaſtýokat hogy ne lathnaak hw̋ attýoknak zemeermeeth , es be fó̗dó̗zeek hw̋tet Mýkoron azerth ffel ſeerkent vona almabol es megh twtta vona mýkeppen az hew kýſſeb ffýa teth vona hw̋ vele . ottan monda Athkozot kanaan , Legyen zolgaya hw̋ attyaffýaý zolgaýnak , Eſmegh monda Aldot Semnek wra ýſtenee Legýen kanaan hw̋ zolgaya , zaporoýcza el wr ýſten ýaffeteth , es lakozyeek Semnek Satoraban , es legyen kanaan hew zolgaýa EEle azert Noe az výz ó̗zó̗nnek vtanna harom zaaz ewthwen eztendeg Es teleenek mynd hw̋ napyaý kýlencz zaaz ewthven eztendó̗re , es mwleek kýwe hw̋ nagy ýo veenſegheben . Tyzed Cap EZek azerth Noe ffy̋aýnak nemzethſeghý Sem kam es yaffeth . kýknek mynd leenek ffýaý az vyz ó̗zó̗nnek vtanna Iaffethnek ffýaý gomer es magog . es madaÿ Iawan thwbal . moſok es thyras , Gomernek kedegh ffÿaÿ aſſenez rýffath , es togorma . Iawannak ffýaý helýſa tarſſis cethým es dodany̋m , Ezektw̋l oztateek el mynden poganoknak tartomaný kýk my̋nd hw̋ nýelwó̗k es czalaggyok zerenth . Kam ffýaý kedegh ezek kwſſ mezraym ffwth kanaan kwſnak ffyay Saba ewýla , Sabatha . Reghma es Sabataka Regmanak ffÿaÿ Saba {Vb} es dadan . kwſſnak leen maſ ffya . kynek newe Nemroth . hw̋ kezde lenný hatalmas ez felden , es ereſſ vadaz ýſten eló̗th Len kedegh hw̋ orzaganak kezdety Baby̋lonýa , arak akath . es kalanne Sennarnak felden , Az feldró̗l tamada ky aſſwr ky eppeýthee az nagy Niniveenek varaſaath mynd hw̋ wczaÿwal Meſraym kedegh zylee kýknek newó̗k Ludým , anamým , laabým Neptwym , ffetruſym cellwy̋m , kýktw̋l zarmazanak az ÿazok es captwrým Kanaan kedegh zyle eſew ffýat Sýdot , Annak vtanna Etheom ýebwſeum , Amorreom , gerſeom eweom Aracheom , cýneom , aradiom Samarythem es amatheom . Ezek atal zaporodanak el az kananeabelý nepek es leen hw̋ hataarok hogý ſydonbol ýw̋neel ýeraraban , es gazanak varaſayglan mýgh be ýwthnal , Sodomaban gomorraban . Adamanban , es Seboýmban mýnd yeſaÿglan Ezek azert kamnak ffýaý hw̋ nemzethſeeghek es czaladok zerent Semnek es leenek ffýaý , kýknek eellyen newó̗k vagýon , Helam aſſwr , arffaxat , lud , Aram , Aramnak ffýaý hws , hwl gether es meſſ Arffaxat kedegh zýlee Saleth kythw̋l leen heber Heebernek kedegh leenek keth ffýaý eggýk ffalegh es az maſodyknak yektan , kýnek lenek ffýaý elmodad . ſaleff aſarmoth , ýare adwram . yazal . deda . hebal . abýmael Saba yeffýr . ewýla es ýobab mynd ezek yektannak ffÿaÿ , ezek lakozanak nap keleth ffelee kýk mýnd Semnek ffyaý hw̋ nemzethſeghek . nyelwó̗k es nepó̗k zerent Ezek azerth Noenak zarmazando czalady hw̋ nemzethſeghek zerent Ezekbó̗l zarmazanak el mÿnden nemzethſeghek ez feldnek zyneen az vyz ó̗zó̗nnek vtanna Tyzen eeggyed Ca VAla kedegh az neep mynd ez egheez felden eg̋ nyelwó̗ es bezedew Mýkoron azeerth el Yettenek vona nap kelethró̗l , ýwtanak egy nagý mezó̗re ſennarnak feldeen , es oth kezdeenek lakozny Mondanak azerth egy maſnak Menny̋nk el veſſw̋nk teeglýakath es fezÿek mcgh az zennel , zerzeenek azerth teglyat , kew yelet , es enýweth . mezz helyeth es mondanak eg̋ maſnak , yewetek eppehwnk varaſth es rakýwnk nagy tornýoth kýnek hw̋ magaſſaga az eghet eerye , es zerezyw̋nk newezetó̗t maghwnknak . mýnek elette el oztaſſwnk egý maſtwl mýnd ez výlagon , le zalla kedegh wr yſten hogy lathnaa megh az varaſt es az tornýoth kyt eppeýthnek vala adamnak ffýaý es monda , yme mynd az neep egý es egý nýelwó̗ . addeegh el ſem haggýak hw̋ zywknek gondolatýt migh . ezt kýt keztek , el veeghezyk , haboroyczok megh azert az hw̋ nýelwó̗ket hogý ſenký ne erczee egý maſ zawath , Oth azert el valaztaa egý maſtwl hw̋ket wr ýſten kýlem kýlemb feldekre , es el hagýaak az epeýteeſth , Es annak okaerth az helý hywattateek Babel . merth oth haborodek megh mýnden embernek nýelwee , es eennen oztaa el hw̋ket wr y̋ſten . ez feldnek my̋nden orzaghyra es tartomanýra . Ezek Semnek nemzethſeghý , Sem zaz eztendeý vala mýkoron zýlee Arffaxatot , es annak vtanna ewt zaz eztendó̗ket eele es zýle ffýakat es leanýokat Arffaxat eele zarmyncz ewt eztendeegh es zylee Saleet Sale kedeg harmýncz eztendó̗ wtan zyle heberth . Annak wtanna eele . Sale . ewth zaz eztendegh es zyle ffýakat es leanýokat . Heber , harmýncz neegý eztendó̗ben zýlee ffaleketh es annak vtanna neegý zaz harmýncz eztendeegh eele , ffalek zýlee rewth , kýnek vtanna keth zaz kýlencz eztendeegh eele . Rew zylee Sarwkot kynek vtanna keth zaz heeth eztendeeg eele , Sarwk zylee Nakort kynek vtanna keth zaz eztendó̗t eele , Nakor zýlee Thareeth . kÿnek wtanna zaz Tyzen nyolcz eztendeegh Tare kedegh hethwen eztendó̗ vtan zýle eellyen magzatokat {VIa} kyknek newó̗k Abram , Nakor es aram , Aram zýlee lottot es az wtan kýwe mwleek hw̋ attýanak elette , Abram kedegh es Nakor felekó̗zeenek megh Abram feleſſeeghenek newe Saray Nakornak kedeegh melda , Arānak leanýa , Saraý kedegh meddew vala , es nem leeznek vala ffýaý , Veve ffel azert Tare Abramot , es lottot , hw̋ wnokay̋at , mýnd feleſſegheſtw̋l , es ký hozaa hw̋ket kaldeanak feldeeró̗l kýnek hwr vala newe hogy yewnenek kanaannak feldeere , yeweenek azerth Aran newó̗ varaſban es oth lakozanak Es teleenek Tharenak napyay ket zaz ewt eztendó̗re , es vgyan oth kýwe mwleek aran newó̗ varaſban . Tyzen ketted Cap MOnda azert wr yſten Abramnak Meny ký ez the feldedbó̗l the nemzetýd kó̗zzó̗l es the atyadnak hazabol es ýew̋ az feldre kýt en theeneked mwtatandok es nagy nemzettee teezlek teghedet es megh aldlak thegedet , es ffel magaztatom az the newedet , es aldot leez . Megh aldok teeghed aldottaknak , es athkot adok teeghed athkozandoknak es te benned megh aldathnak mýnden felden valo nemzethſeghó̗k , ký meene el azerth Abram mynt megh paranczolta vala hw̋neky wr yſten , es meene el hw̋ Loth es hetwen ewth eztendó̗ſ vala akkoron Abram mýkoron ký meene Arannak varaſſabol Veve ffel azerth Abram mýnd hozýa tartozokat mynd yozagoſtwl , es ky eredeenek hogy meenneenek kanaannak feldeere , Mykoron oda ywtottanak vona Meene Abram Sychemnek varaſaabā ky az zent velgheth neezý , De kananeos lakozyk vala kedegh az ydó̗ben az felden Yeleneek kedeegh wr yſten Abramnak ees monda hw̋neky , The nemzetednek adom en ez feldet . ký ottan oltarth zerzee oth wr ýſtennek , es ymadwan oth hýwaa elezer az hw̋ neweeth , Es onnan ký nyomothwan meene Beetelnek heegýere ,<ky maſtan mōdaᵏ Bethlehemnek> napkelettre , ytee megh oth Satorath Beetelnek es haýnak kó̗zó̗tte . Onnan ffel kelween towab meene deel ffelee Leen azok kezben nagy ehſeegh ez felden zalla le azerth azonkezben Abram egýptomba hogý Bwdoſneek addyglan , My̋koron azerth be ywthna az orzaghba Monda Saray̋nak , Twdom azzon hogy zeep leegy , mykoron azerth megh latannak teghed az egýptombelýek , ez embernek wgy mond feleſſeeghe , es megh ó̗lnek ottan enghemet es teghed megh tarthnak Mongyad azerth keerlek hogy ennekem hwgom leegy , hogy yol legyen ennekem es te eretted , Mykoron azert be ywtot vona egýptomba , Lathwan az egyptom belyeket az azzont hogy ýghen zeep vona ottan be vadolak az feyedelmek ffaroho kýralnak , dýczeerwen hw̋tet hw̋ elette Es ottan vy̋veek az azzont ffarahonak hazaban Abramnak es yol len dolga hw̋ erette , oſtorozaa megh kedeegh wr ýſten ffarohot nagy czapaſokkal myert hogy el vette vona Sarayt abrahamnak feleſſeegheet , Es hýwataa hozýa ffaraho Abramot es monda hw̋neký , Mÿ oka hogy ezth tetted ennekem ? myre nem yelentetted megh hogy feleſſeeghed legýen ? My oka hogy hwgodnak mondad hw̋tet hogy enmagamnak feleſſegghee vennē hw̋tet , vezedelmet akartal ennekē tenny ýme yol azert az the feleſſeeghed vy̋dd el hw̋tet es meeny el , es paranczolwan ffaraho ky keſeereek hw̋tet hw̋ ýozagawal . Tyzen harmad Cap IEwe kýwe azerth Abram egýptombol hw̋ feleſſeeghewel es mýnden yozagawal Lotth es hw̋ velee . eſmegh napkelettre Yeweenek vala kedegh Ahram aranny̋al ezyſtel es eegyeb nemw̋ yozaggal felette kazdag es {VIb} bewſeghes vala . Azerth azon wton eſmegh megh teree , azon herre hol oth elezer megh ýtette vala ſathorat , Beetelnek es haýnak kó̗zó̗tte hol aldozot vala annak eletthe , eſmegh azon helyen hywan wrnak neweeth De lotth es ký Arāmal vala myndenben nagý kazdagh vala wgy hogý nem feernek vala az feldre hogy eegywt laknanak : Mert ſok ez vylaghý ýozaghý valanak Es koronkeed vó̗rſó̗nſſeegh tamad vala hw Barmaknak pazthory kó̗zó̗th Monda azert abram lotthnak , keerlek ne legyen haborwſagh az mý paztorýnk kezó̗tt merth atyaffýaſok vagýwnk , yme mynd ez egheez feld my elettw̋nk vagyon , tawozywnk el egy maſtwl keerlek teghed , Ha the Bal felee menendez es yob ffele meegýek ha kedegh the ýob felet valaztaz en ottan Bal ffelee tartok Fel emelwen azerth Lott hw̋zemeytth megh tekeentthee mynd az feldet es yordan vyzeenek keth ffeleeth , ký koronkeed harmatos leezen vala mynek elette az nap ffel tamadna Es ekeſ vala mykeppen paradýczom , mýglen meegh w̋r ýſten Sodomat Gomorrat el nem ſylleztette vala Valaztaa azert Lott hw̋ maganak yordannak keth ffeleet , es el valanak oth egy maſtwl , Lott azert meene lakny Sodomaban . Abram kedegh marada kanaannak feldeen , Sodomaban lakozo nepek kedegh yghen gonozok valanak es býneſek wr ýſtennek elette , Monda azert az valaznak wtanna , wr ýſten Abramnak Emeld ffel the zemeydeth es tekeencz tetowa az herró̗l hol maſtan vagy ezakra deerre : nap kelettre es nýwgattra Mynden feldeket kyketh latz theeneked adom es the nemzetedre mÿnd erekkw̋l erekkee , es megh ſokaſſoytom az the nemzetedet mýnt feldnek porath ha ky megh zamlalhattya ez feldnek porat haat az te nemzetó̗det es meg zamlalhattya kel ffel azert yard mýnd el ez feldnek hozyaſagat es zeeleeſſeeghet , mert theneked adando vagyok hw̋tet , ffel kelwen azert mýnd ſathoroſtwl Abram , yewe el es lakozeek Manbrenek vó̗lgyeenel ky ebronban vagýon es oltarth zerze oth wr yſtennek Tyzen Neegyed cap LEn azonkezben hogy tamadanak ffel az pogan kyralyok Negyen , Sodomanak gomorranak kýralý ellen , es megh gyezeek hw̋keth el pwztoythwan mýnd az tartomant es mýnd az varaſokat neepeſtwl es yozagoſtwl el býtangolwan , kyk kezet výveek el foggwa Lottot es . mýnden ýozaghywal Abramnak attyaffyath ky Sodomaban lakozyk vala , yewe hozyaa azert azokkezzó̗l kýk el zalattak vala egy , es tewee hyrre Abramnak ký lakozyk vala az amorreoſoknak felden Nambrenak wó̗lg̋ebe kýk zerzeeſth es bekeſſeeghet zerezttenek vala abrammal , Mykoron azerth hallotta vona hogy Lottot el foggtaak zamlala ottan hw̋ zolgay es hozya tartozook kezzó̗l harom zaaz es týzen nyolcz ýffýakat , wtannok valta , dannak felddeýglen , es ſereghó̗kkre ozthwan hw̋ zolgayth reayok ýte eey̋el , es nagyon veree hw̋keth , es el yzee mynd ſobaÿglan es ffemceýglen Damaſkoſ felee , Es mÿnden ýozagot hattra hoza . Lottot es ot megh zabadoÿttaa , mÿnd az teb neeppel es yozaggal eegyetembe , ýewe eleeben azert Sodomanak kýrallya ký el zaladot vala Salenak , es kýralnak vó̗lgyeben , ottan azert Salemnek kýrallýa Melchýſedek , eleýbe kele hozwan ky̋nereth es borth : Mert az felſſeghes ýſtennek papýa vala es megh aldaa hw̋tet es monda , Aldot Abram az ſelſſeghes Vr yſtennel , kÿ meennyeth es feldet teremtó̗tte , Es aldot az felſeghes {VIIa} wr yſten , kynek otalmawal , te ellenſeghyd te kezeýd kó̗zó̗t vannak , Es týzedet ada abram mýndenbó̗l hw̋neky Monda azert Sodomay̋aknak ky̋rallya Abramnak , Add megh enneekem az neepeket , az eegyeb yozagot vedd mýnd magadnak ky ottan felelee , ffel emeló̗m en kezemeth az felſſeghes wr y̋ſtenhez , ky feldet es mennýet býrýa , hogy az zw̋eeſben el reytó̗th fonalttwl foghwa , mýnd az nadraghnak kó̗teleeyglen , ſemyth te hozyad tartozokban el nem veezó̗k , hogy ne mongyad vala my̋koron , en kazdagoyttaam megh abramot , Az nepeknek rezó̗knel kýl ky̋k en wehem yettenek Tyzen ewted Cap ENnek wtanna zozath yewe wr yſtenttwl Abramnak almaban mondwan Ne akary ffelny Abram , En vag̋ok teeneked otalmad es az the erdemed felette y̋gheen nagy̋ , Es monda Abram . Wram ýſten mýth atz ennekem ? yme en magzatoknal kyl mwlom el es az en hazam ſaffaranak ffya ez damaſkos elyezer Monda eſmegh Abram Ennekem kedegh nem attal magot , Es yme az en zolgam lezen ennekem ó̗ró̗kó̗ſó̗m , Ottan azert wr yſtennek zawa yewe hw̋ hozýaa mondwan Nem lezen ez theneked erekó̗ſó̗d De kÿ ky̋we y̋ew te meebedbó̗l hw̋ lezē the erekó̗ſó̗d , kÿ vývee azerth hw̋tet es monda hw̋neky , Neez'' az eghre es zamlald megh az cy̋llagokat ha tehetó̗d , es monda hw̋neky ezenkeppen lezen az the nemzeted Hyn abram ýſtennek , es veeteteek hw̋neký y̋gaſſaghra Monda eſmegh hw̋neky En vagy̋ok az wr kÿ ky̋we hoztalak teghed , az kaldeanak hwr newó̗ feldeeró̗l hog̋ teeneked adnaam ez feldet es by̋rnad hw̋tet , hw̋ kedegh monda , En vram y̋ſten honnan twdom : hogÿ by̋rando vagy̋ok hw̋teth ? Es monda wr yſten hw̋neky Hooz'' harom eztendey ÿnó̗th , harom eztendey keczketh es bakoth , egy gherlýczeth es galamboth ký my̋koron mýndeneket eló̗we hozot vona mýndenyketh kette vagaa eſ egymaſ valtoſlak tewee Az madarakat kedeegh nem vagaa kettee , zallanak azerth nagý ſok eghý madarak az holth teſtekrc Es kezdee y̋znÿ hw̋keth Abram hogÿ kedeg az nap el kezdenee nýwgodný . eſſeek alom abramra . nagý es rettenetes feelelem foglalaa megh hw̋tet , Es zozat yewe hewhozýaa , Twggýad megh y̋ſmerwen hogy̋ y̋ewendó̗re bwdoſo lezen az the nemzeted nem az hw̋ feldeen , es zolgalattra kezereýtýk hw̋keth , es megh keſerghetýk neegy zaaz eztendeegh De maga az neepeth kÿnek hw̋k y̋ewendó̗re zolgalnak en yteelem megh . es annak vtanna kÿ ÿewnek ſok morhawal ÿozaggal Te kedegh meegý te atyaÿdhoz bekeſſegghel ýo veenſeghben Neegyed nemzethſeghben kedegh hw̋k ede ÿewnek Merth meegh be nem teltenek az amorreoſoknak gonoſſagok ez ýdeýglen , Mÿkoron azert az nap el ny̋wgot vona : leen nagý homalyos ſetethſeegh , es y̋eleneek egÿ eghew kemencze es týzes lampas atal menween az nýlaſon Azon napon frýgeth zerzee wr ýſten Abrāmal mondwan , the nemzetednek adom ez feldeth : Egýptomnak výzeetw̋l foghwa . az nagý ewffratenek výzeeýglen Tyzen hatod Cap SAray̋ azerth Abramnak feleſſeeghe nem hozoth vala meegh magzatoth de egÿ egyptombelý zolgalo leanýath kýnek Agar vala newe Adaa wranak Abramnak feleſſeeghw̋l mondwan , ýme enghemet wr ýſten megh rekeztó̗th . meenÿ be az en leanýomhoz , netalantal awagy̋ hw̋ tw̋le fogadhatok ffyakhak , Mýkoron azert Abram enghedet vona ez Bezeednek , es megh ýſmertte vona hw̋tet , Lathaa azert agar hog̋ fogadot hw̋ meeheben : megh wtalaa hw̋ azzonýath Monda azert Saraý Abramnak Nem ÿol teez'' en velem , ýme en theeneked attam az en zolgalo {VIIb} leanýomath ký lathwan hogy fogadat vona ýmaran megh wtala enghemet , wr yſten yteelyen en kezttem es te kó̗zted . kýnek monda Abram , ýme az the leanÿod the kezedben vagyon , wgý teegy vele mýnth ýllýk , Megh verween azerth hw̋tet Saray , ottan el zó̗keek , Mýkorō ÿſtennek angyala meg talalta vona hw̋tet egy kw̋th ffeenel az pwztaban , monda hw̋neky , Agar , Saraynak zolgalo leanÿa , honnan yewz . es howa meegy , ky ottan felelee Saraý azzony̋omnak eló̗le fwtok en , Monda azert hw̋neký wr ýſtennek angýala Terr'' haza te azzonýodhoz , es alazd hw̋ kezee alaa magadat , Eſmegh monda Megh ſokaſoýthwan megh ſokaſoýtom az the nemedet , es ſenký megh nem zamlalhattýa ſokſaghnak okaerth , Towabba megh wgý monda , yme ymaran fogattal , es ffýat zylz , es lezen hw̋neky newe ýſmael , azert hogÿ megh hallotta legyen wr yſten az the nyomorwſagodat , Ez kedeegh kemeen ember lezen : ky̋nek kezee mýndenek ellen . <Ez az terekeknek nemek es proffetalaſok .> Es mýndenek kezó̗k hw̋ ellenee , mynden hw̋ kezenſeghes attýaffýaýnak elleneebe ýthý ffel hw̋ ſatorath , Hýwaa azerth ot wr yſtennek neweeth Agar es monda Te vagy en ÿſtenem ky megh tekeentettel enghemet , Mert monda Byzonyawal eth lataam annak haattwllyath ky enghemet megh lata , Az okaert newezee az kwtath , EEló̗nek es latonak enghemeth , Vagyon kedegh Cadeſnek es Baradnak kó̗zó̗tte zyle ffýat azert agar Abramnak : es newezee hw̋tet yſmaelnek keth negÿwen hath eztendeý vala Abrā mýkoron agar zylee hw̋neky y̋ſmaelth Tyzen heted Cap MIkoron azert kylenczwen kÿlencz eztendó̗ſ kezdet vona Abram leenný Neký yelenek wr yſten es mōda hw̋neky , En ah mýndenhato wr ýſten , yar'' en elettem es legÿ tekelletes , es zerzeeſth tezek the kó̗zted es en kó̗zó̗ttem Es megh zaporoy̋tlak teghed yghen hertelen , ottan le eſſeek Abram arczwl az feldre , Eſ monda hw̋neký wr ýſten , En vagÿok Es zerzeeſth tezek te veled . es leez ſok neepeknek attyok . Es towabba nem hývattatýk teenek newed Abram . De neweztetó̗l Abrahamnak merth ſok nepeknek attýokkaa zerzettelek teghed , es hertelen megh zaporoytlak teghed . es y̋deghen nemzetó̗knek vetlek teghed , Es kýralʼʼok zarmaznak ky̋ the beló̗led es zerzeſth tezek te veled es the nemeddel mýnd erekkw̋l erekke , hogy te ÿſtened legýek , es te nemednek te vtannad , Es adom the neked es te nemednek . te vtannad ez te laktad feldet , kanaannak mynden feldeeth . erek byrodalmwl , es lezek hw̋nekýk ýſtenó̗k . Monda eſmegh wr ÿſten Abrahamnak Tarcz megh azert the az en zerzeeſemeth . es the nemed te vtannad mýnden nemzetſeghekben . Ez azerth az zerzeeſ kernyw̋l metelteſſeegh te kó̗zzó̗letek mynden fýrffy̋w . es kó̗rnýw̋l metellyetek ty teſteteknek heýazattyath . hogy legýen erekke valo frýgnek yegye en kezettem es thý kó̗ztetó̗k Nýolczad napý gýermek kó̗rnýwl metelteſſeegh tý kó̗zó̗letó̗k , Mynden fyrffýw thy nemzethſeghtó̗kben : es akar zolga legyen , akar veetemen̋ akar ýdeghen azonkeppen kerny̋wl metelteſſeegh , lezen azerth az zerzeeſem tý teſtetekben erekke valo frýg keppen . Az ffýrffýw kýnek teſtee kerny̋wl nem meteltetendýk ký veez annak lelkee hw̋ nepe kó̗zzó̗l merth az en zerzeeſemet meg wtalta Monda eſmegh wr ýſten Abrahamnak , Saraýth es the feledet ne hyýad Saraýnak , de Saranak Mert megh aldom hw̋tet es hw̋ tw̋le adok teeneked magzatot kýth megh Aldando vagy̋ok , es ſok nemzetó̗kkee zaporodyk , es neepeknek ky̋ralý tamadnak ky hw̋ beló̗le ottan {VIIIa} le eſſeek Abraham arczwl az feldre , es mewete hw̋ zy̋weeben mondwan , Aloýtod ee hog̋ zaaz eztendó̗ſnek zýletýk ffy̋a , Es Sara tÿz heeýan zaz eztendey zyl ? Monda ottan wr ýſtennek . Awagy czak yſmael eellyen te eletted , Es monda wr y̋ſten Abrahamnak Sara te feleſſeeghet ffyat zýl teeneked , es výwod hw̋tet ýſaaknak es zerzeeſt allatok hw̋neky erek frÿg keppen es hw̋ nemzeteenek hw̋ vtanna , ÿſmaeleerth es megh halgattalak teegedh , yme meg aldom hw̋tet , es megh zaporoýtom fó̗ló̗tte Tyzen ket herczeghó̗ket , awag̋ Capitanokat zyl , es newekó̗ttetó̗m hw̋tet nag̋ neppee , Az en zerzeeſemet kedegh allatom yſaakkal , kyt zýl teeneked Sara ezen ýdó̗ben az maſ eztendó̗ben Mýkoron el veeghezte vona vele valo bezeedeeth , ottan ffel meene ýſten Abraham eló̗l , Veve azert Abraham yſmaelth hw̋ ffýath es kezenſeghes hozya tartozo nepeketh , es kyket zolgalattra vet vala es kyk mynd hw̋ vdwaraban ffyrffÿak valanak es kernyw̋l metelee hw̋keth ottan azon napon my̋nt megh paranczolta vala hw̋neky̋ wr ýſten Abraham kedegh ennen maga egy heyan zaz eztendeÿ vala mykoron ennen magath kernýw̋l metelee , es ÿſſmael ffÿa tyzē harmad eewy̋ vala , mykoron mynd haza neepewel es hozy̋a tartozokkal kernywl metelteteenek Tyzen Nyolczad Ca NEky ýeleneek azerth wr ýſten . Mambrenek wó̗lgÿeeben , ylwen hw̋ Satoranak aÿtaÿan azon napnak hewſegheeben Mykoron ffel emelthee vona Abraham hw̋ zemeyth , yeleneenek harom ffyrffyw zemelyek hw̋neký alwan hw̋ elette Kyket mykoron latot vona eleygben fwtameek az Satornak ay̋tarol , es ymadaa ez felden es monda , Vram ha kegyelmet leeltem te zemeydnek eló̗tte , ne mwlaſd el the zolgadat , de ÿm egÿ keweſ vy̋zeth hozok , hogy megh moſattaſſanak ty labaýtok , es nýwgoggyatok meg ez ffa alath . Egy remeek kynyereth es hozok , hogÿ megh ereſſeggyeek ty zÿwetek Annak vtanna el mehettek , Mert twdom hogý azert es terttetó̗k ez tÿ zolgatokhoz ky̋k ottan mondanak , zerezd megh mýkeppen mondaad : Syethee azert Abrahā az Satorban Sarahoz , es monda hw̋neky Hamar ſýeſſ eeýcz harom ſemlyenee ly̋ztó̗th , es ſyſſ harom pogaczakath hw̋ kedegh az czordahoz fwtameek es hoza egy yo gyenghe borýwth es adaa hw̋ zolgaýanak : ký hamarſſaggal megh fewzee hw̋tet , Annak felette hoza vayat es teýeth . az meghfewzó̗t borýwal es tewee eleeyekben Abraham kedeegh al vala elettek az ffa alath . Mýkoron azerth eettenek vona mondanak hw̋neký Hol vagyon Sara , the feleſſeeghed . ký ottan felelee : Am az ſatorban vagyon kýnek ottan monda . Megh terween te hozýad yewó̗k ez ýdewben mynden egheſſeghben , es ffýa lezen Saranak te feleſſeeghednek , Mynt azth halwan Sara ottan mewetee , az Satornak aýtoýa meghet Valanak kedeegh my̋nd ketten veenek es eelteſſ ýdeýwk , es megh zenthenek vala ymaran Saranak maghſaghy : Azert mewethe týthkon mondwan : ymaran megh vehw̋ttem . az en vram es el aggoth , akkoron adom ee magamat gýenýerw̋ſeegre Monda azert wr yſten Abrahamnak . Mýokaert mewete Sara mondwan , Nem de ýmaran megh vehedween zýló̗k ee ? Nem de ýſtennek vagyon ee vala mÿ nehez ? Azon megh ýgýeeret zerent hozyad teró̗k wgyan azon ýdó̗ben . mýnden egheſſeghben es Saranak ffýa lezen . Meegh es meg tagadaa Sara mondwan : En nem mewettem . felelem mýat megh reettenwen , wr ýſten kedegh monda . Nynczen wgy , de mewetel Mykoron azert fel kó̗ltenek vona Az zemeelyek kezdeenek neezny Sodoma felee Abraham es eegyetembe veló̗k meegyen vala el keeſerwen hw̋keth . Es {VIIIb} monda wr ýſten Abrahamnak Nem de el tythkolhatom ee abrahamtw̋l kýket tehendó̗ vagÿok myert ýewendó̗re nagý es eró̗ſſ neeppee leendó̗ es megh aldathnak hw̋ benne <Eth xpus ertetyk> mýnden nemzethſeghet ez felden ? Twdom azert hogý megh paranczollya . hw̋ ffÿaýnak es hw̋ haza neepenek hw̋ vtanna hogý wr ýſtennek wtat tarczak : es ýteleteth es ygaſſagot teegýenek hogÿ be tellýeſó̗he wr ýſten mynd azokath kyketh megh mondot hw̋ neky Monda Azerth wr y̋ſten Sodomayaknak es Gomorreoſoknak kÿaÿtaſſok megh ſokaſſwlth , es az hw̋ by̋nó̗k felette el nehezwlth . Lee zallok azert es megh latom , hogÿ ha az kýaýtaſth . ký en hozyam yw̋ be tellÿeſeýczeek , Awagý nýnczen wgÿ hog̋ megh twggyam , Kezdeenek azerth Sodoma felee meennÿ Abraham kedeegh all vala wr ýſtennel elette , Es eleýbe menwen mōda . Nem de az ygazath el vezted ee az bÿneſſel ? Ha leenndnek ewthwen ÿgazak az varaſban . el vezted ee egyetembe ? es nem enghecz az tebbynek es azokeert ? Tawl legýen te tw̋led hogÿ azth teegyed hogy megh ó̗llÿed az ýgazat mýkeenth az býneſth . es vgyan annee legÿen az bÿnes , mÿnt az ÿgaz , Nem the dolgod az . kÿ mÿnd ez eghez feldet megh yteeled , Semýkeppen ne teegý eellÿen ÿteeleteth Monda azerth wr ýſten hw̋ neký Ha az Sodomaýak kezet ewthwen ýgazat leelendek my̋nden helÿen el enghedem hw̋ erettek Ottā felelee Abraham es monda . Merth egyzer kezdeegh zolný eſmegh zolok en vramnak mýwel hamw es por legýek , hogy ha ewtwennel , ewthtel alab leelendez el veztó̗d ee az egheez varaſth , Es monda Nem veztem ha negýwen ewted leelendó̗k , Eſmegh monda hw̋neký . ha negÿvenen le̋endnek myth teez ? Monda . Nem veró̗m megh az negyweneerth keerlek ne Banýad vram ha zolok . Ha harmýnczan le̋endnek mýt teez ? Monda . Nem teezem Mert egýzer keztem zolný . eſmegh zolok en vramnak , hogy ha hwzan le̋endnek ? Monda . Nem ó̗ló̗m megh ha hwzan le̋endnek , Keerlek ne haragwggýal megh edes Vram ha meegh es egyzer zolok , Mýt teez , ha ot tÿzeth talalandaz ? Monda . Nem veztem el az tÿzeerth , Meene el azert wr ýſten , mynt zolaſaath el veeghezee Abrahammal , Abraham kedeegh eſmegh helyeere teree : Tyzen kylencz Cap IEweenek azerth keth Angýalok Sodomaban eſtwe felee , ýlween Lott az varaſnak kapwýan , kÿ my̋nt latta vona hw̋ket ottan ffel kele , es eleýgben nýomotek es le eſwen az feldre , ýmadaa hw̋keth , es monda , kerlek wraym terýetek ty̋ gýermekteknek hazahoz , es maraggýatok oth , Moſſatok megh ty labaytokat es hollal meennýetek el ty vtatokon kyk mondanak , Semykeppen , de az varaſſ wczayan maradw̋nk , Ereſſen kezereýtee azerth hw̋keth hogý hozýaa terneenek Be meenwen azert hw̋ hazaban , Lakodalmat theen Pogaczat ſytee , es eweenek , Mynek elette kedeegh ny̋wgodalomra meenneenek az varaſſ bely neepek kerw̋l veevek az hw̋ hazaath , mýnd germek mýnd veen es mýnd az kó̗z neep , Es ký hýwak lottot , es mondanak hw̋neký Hol vannak az neepek kyk be meenenek te hozyad eeýel . Hozd ký edee hw̋keth hog̋ ýſmerýek megh hw̋keth Meene ký azert Lott . es vtanna tewe be az aýtooth es monda , Ne akarýatok keerlek atýamffýaý Ne akaryatok ez gonoſſagot tennÿ ym keth leanýom vagyon kýk meegh fyrffýat nem yſmertenek ym kÿ hozom hw̋ket tý nektek , alazýatok megh hw̋keth mýnth akaryatok , czak hogy ez neepeknek ne teegyetek valamý gonozth , Azok kedegh mondanak . Meny el eennen merth maýdan , teghed gýettrwnk ÿnkab azoknal . es azonkeppen eró̗th teeznek vala hw̋ raýtta , kó̗zel valanak azert Hogy Le tó̗rneek az aytoot , es yme az neepek kyk az hazban valanak , kezó̗n fogaak {IXa} lottoth es be veevek hozyayok az aytoot es be tewen vtannok , Es az neepeketh megh vereek vakſaggal hogý megh ne lelneek az aytooth es mondanak lothnak . Vagýon ee vala vó̗ó̗d awagý ffýayd kó̗zzó̗l awagý leanýd kó̗zzó̗l , mýndeneket kýk te hozyad tartoznak výd ký ez varoſbol Mert ez helt el veztýek azert hogý el newekedeth hw̋ kýaytaſok yſtennek elette , ký azert boczatot mýnket hogy el vezeſſó̗k hw̋ket Fel kelween azert lot zola hw̋ veýnek kýknek adando vala hw̋ leanyth mōdwan kellʼʼetek ffel mennýw̋nk ky ez herró̗l , merth el vezty wr ýſten ez varaſth Es azok aloytaak hogy trwffalna Mýkoron azerth megh výrradot vona keezereytýk vala hw̋tet az angýalok mondwan Kel ffel ved ffel feleſſeeghedet es ket leanýdat kyk vannak , hogy ezeknek býnekben egýetemben el ne vezz'' Fogaak azert hw̋teth azert hogý wr yſten enghednee hw̋nekÿ es ký výveek az varaſbol es mondanak hw̋neký , ydwezehed te lelkó̗deth hattra ne tekeencz megh ſe aalʼʼ ez tartomanba , de az hegyen ÿdwezehed te magadat , hogý te es egy̋etembe el ne veez'' Monda azert Lott hw̋nekyk , Keerlek yo vram , mert te zolgad kegyelmet leelt te eletted , es ffel magaztattad te dyczó̗ſeeghedet es yrgalmaſſagodath Az hegyen ſem ýdwezýthetem ennen magamat ne talantal gonoz talal enghemeth , De ÿme etten kó̗zel egy kyſ varas vagyon es megh zabadwlok hw̋ benne es monda az angyal hw̋neky , ýme ebben es megh halgattan az te keerelmeeſedet Sýes es zabadwlʼʼ megh oth , es yme el nem veztem az varaſth kýerth kenÿergeel , Meeny el mert addeeg ſemýth nem tehetó̗k mýglen oda be nem eerz'' Annak okaert newezteteek az varaſnak newe Segor . Az nap azerth tamada ffel ez vylagra , es leth ywta be ſegorbā Wr yſten azerth boczata Sodomara gomorrara , Adamara Sebýmra myd hw̋ Tartomanýra Nagý keenkó̗wes eſſet es týzeth menýbó̗l es ffel fordoytaa mýnd az varaſokath , hw̋ tartomanýwal , az varaſokban lakozokath , es az feldnek mýnden zó̗ldellew fyweyth , Es azonkezben Lothnak feleſſeeghe hata meghee tekeenthween valtozeek ottan egy ſoo ozloppaa Abraham kedeegh ffel kelween reegghwel meene az herre hol oth annak elette wr ýſtennel allot vala , Es megh tekeente Sodomat es gomorrat es my̋nd az feldnek tartomanyath , es lataa az peernýeth az feld alool ffel zýkrazný . mÿkeppen az kemenczenek fýſtyth , Mýkoron kedegh el veztenee wr yſten az varaſokat hw̋ tartomany̋wal . megh emlekó̗zeek Abrahamrol es hw̋ erette megh zabadoýttaa lottot . Mene kÿ azerth Lott Segorbol , es lakozeek az heegyen hw̋ keth leanýwal , Mert nem meree meg maradný Segorban Monda azert az nagyobbÿk leanya , az kýſſebýknek , ýmaran az mÿ atýank megh veenýwlth . es egý ffýrffyw ſem maradot teb ez feldnek zýneen ký my̋ hozýank ýwheſſen termezethnek zokaſa zerent , yewel rezeghó̗yczek megh hw̋tet , es alwgýwnk vele , hogý foghaſſw̋nk magot mÿ attýanktwl , Borth adanak azert y̋nnýa , es az nagýobbyk be menwen hozýaýa hw̋ attýawal alweek . Az rezegh ember kedegh abban ſemyth nem erzeth . Azonkeppen az maſodýk es . Es mÿnd ketten magot fogadanak hw̋ attýoktwl , Az nagyobýk azert zyle ffýath es newezee hw̋tet Moabnab ký leen az Moabýtaknak attyok mýnd ez maý napýglan , Az kyſſeb es ffÿat zyle . es newezee hw̋tet āmonnak , kÿ magýaraztatýk en neepemnek ffýa , kÿ leen az amonitaknak attyok , matwl foghwa . Hwzad Cap SArat es azerth latogata megh wr ýſten mýkeppē megh ýgyeertte vala es be tellÿeſſeytee hw̋ mondaſſaath Meheeben fogada : Es ffýat zyle hw̋ veenſegheenek ýdeýn mykoron megh mondotta vala hw̋neky ýſten Newezee azert Abraham ýſaaknak es kernýwl {IXb} metelee hw̋tet nýolczad napon mýkeppen megh paranczolta vala hw̋neký wr yſten , Monda azert Sara Mewethſeghet theen ennekem wr yſten es vala ky hallangýa azonkeppen meg mewet enghemet eſmegh monda : ky hynnee hallany , hogy Sara ffÿat newel Abrahamnak . kyth zýlt az veen embernek Fel newekó̗deek azert az gýermek es ffel tartateek , es nagy vendeeghſegheth teen Abraham az gyermeknek ffel gyoropodaſſanak ýdeyn : Es mykoron latta vona Sara , Agarnak ffýat ýſmaelt , yaczodwan az hw̋ fyawal yſaakkal ottan monda Abrahamnak , Veſſed ký eennen ez leanth es az hw̋ ffýat Mert nem leezen erekes az leannak hw̋ ffya az en ffýammal yſaakkal , kemeenyen veve azth Abraham az hw̋ ffyarol , kýnek monda yſten Ne lattaſſeek kemeennek ez mondaſ az the ffÿadrol es leanyodrol Vala mýt azert mondand teeneked Sara fogad megh bezeedeet . Merth yſaakban hýwattatyk teeneked magod De az the zolgalodnak ffyat es nag̋ neppee tezem , merth az es te magod . Fel kelwen azert Ahraham reegghel kýnýeret es egy temló̗ vyzet ada vallara es el boczataa mynd az gyermekkel egyetembe My̋koron azerth ký menth vona Agar bwdoſýk vala Berſabenek pwztayaban , Mykoron el ſogyot vona vyzee , le teewe az gyermeket ott egý ffanak alatta es el meene onnan , Es ýlee le hw̋ es tawol hozÿa , mýnt egy n̋yl leweeſneere , Es monda Nem latom az gýermeknek halalat , es ot ylween ffel emelee hw̋ zawat , es nagý ſýraſth theen . Megh halgataa azert wr yſten az gyermeknek zawat es yſtennek angyala zola Agarnak mondwan Mýt mývelz eeth Agaar ? Ne akar'' ffelned , Merth megh halgatta wr yſten az gyermeknek zawat , azon herró̗l hol maſtan vagýon kelʼʼ ffel fogd kezeeth Az gyermeknek mert nagý neppee tezem hw̋tet , Megh nýtaa azert hw̋neký zemeeth wr ýſten ký el tekeenthwen lata egý kwtt feýet , es el meene megh tó̗ltee hw̋ temló̗ýeeth , es ÿnnýa ada az gyermeknek , es vele marada , ffel newekó̗deek azert es lakozeek az pwztaban , es leen yo lew̋ó̗ yffyw , es lakozeek ffarannak pwztayaban , es veen feleſſeeghet hw̋ ann̋ya neký egyptomnak feldeerel Hwzon egy Cap ANnak vtanna egy kewes ydew el mwlvan keſerttee megh wr ýſten Abrahamot es monda hw̋neký Abrahā Abrahā . hw̋ kedegh monda ÿme hol vagyok , Monda hw̋nekÿ , Veegyed ffel the eeggyetlen egy ffýadat kyth zerecz ÿſaakot es meeny̋ el az lataſnak feldere es oth aggyad hw̋tet aldozattra , egy hegýen kÿt teeneked megh mwtatandok kelee ffel azert ottan Abraham eeýel , megh nýerghelee hw̋ zamarath . vyveen hewelee keth yffyakat es hw̋ ffýat yſaakot Mýkoron az aldozattra faat vagot vona meene az herre kýt hw̋ neky yſten meg paranezolt vala . Harmad napon azerth ffel emelwen hw̋ zemeÿt , megh lataa az helt tawolʼʼ es monde hw̋ zolgaýnak Varyatok megh tý eeth az zamarral En es ez gyermek oda meegywnk , es mynek vtanna aldozandwnk eſmegh tÿ hozyatok terw̋nk Veve ffel azerth az aldozathnak ffaÿat , es tewe hw̋ ffýanak hw̋ ffyanak hatara , Ennen maga kedegh vyzý vala az tyzet es az fegyverth Mykoron ketten meennenek az wton , monda ýſaak hw̋ attyanak Attýam hw̋ kedegh monda Mýt akarz'' zerethó̗ ffýam , yme wgý mond , týzw̋nk es fegywerw̋nk vagyon hol vagyon hol vagyon az aldozathnak ayandoka Monda hw̋neký , wr yſten laath hw̋ aldozattýanak ayandokarol , en edes ffýam Meennek vala azerth ketten , es ywtanak az herre kýt hw̋neký mwtatot vala wr ýſten , Es oth {Xa} oltarth zerze , es felw̋l az ffaath rea heelýhetee , Es mykoron megh kó̗tó̗zte vona hw̋ ffýath ýſaakoth , helyheztetee hw̋tet az oltarra , az fanak rakaſſaara es ragadaa fegýwereeth hogÿ megh aldoznaa hw̋ ffýath . Es ýme wr ÿſtennek angyala menýbó̗l kýaytta mondwan Abraham Abraham , ký felele yme hol vagy̋ok , Es monda hw̋neký Ne nýohad te kezedet az gy̋ermekre , es ſemýt ſe teegy hw̋neký . Maſtan ÿſmeró̗m hogý feelýed wr yſtenth , es nem enghedeel te eeggýetlen eegy ffyadnak en erettem Fel emelee azert Araham hw̋ zemeyth hw̋ hata meeghee egy koſth ffel emelween hw zarwaýth , kýth eló̗we hozwan megh aldozaa hw ffyaerth , es newezee az helth , ýſten lattya , ký mynd ez napegh azon newel hyvattatyk az yſten lattya hegyen . Hýwaa eſmegh wr yſtennek angyala Abrahamot maſodzer menybó̗l mondwan , En magamra eſkw̋ttem wgy mond wr ýſten Mert ez dolgot teed , es nem enghedeel te eeggyethlenednek en erettem , Megh aldlak teghed es megh ſokaſſoytom az te magodat mykeppē eghnek Cýllaghý , es az fó̗wen̋ ky az tenghernek parttýan vagyon El byrya az te nemed hw̋ ellenſeghynek kapwyth es megh aldathnak az te nemedben mýndē ez feldý nepek , merth enghedelmes leel az en bezedemnek Megh teree azerth Abraham hw̋ zolgaÿhoz , es meenenek eegýetembe Berſſabenak varaſaban es ot lakozanak Hwzon kettó̗d Cap SAranak kedegh azon kezbe teleek zaaz hwzon heeth eztendeÿ , es yo venſeghben kywe mwleeek Arbeenak varaſaban ký neweztetýk ebronnak az az Bethlemnek : kanaannak feldeen : Abraham kedegh megh halwan yewe oda . hogý ſyrathnaa hw̋tet Mýkoron ffel kewlt vona az teſth melló̗l . zola heeth ffýaÿnak mondwan En ýeweveen es ydeghen vagyok thý Nalatok aggýatok ennekem koporſſo helt ty̋ nalatok hogy temeſſem el az en hallottamath , feleleenek hethnek fýaÿ mondwan , Halgaſſ mýnketh es yo vram , wr yſtennck feýedelme vagÿ mý nalwnk , Az mÿ valaztot koporſonkban temeſſed el te hallotadath . es ſenký teghed megh nem týlthhat ffel kelee azerth Abraham es ymadaa az feldnek neepeeth . az az hethnek fyayth es monda , Ha kellemetes tÿ lelketeknek hog̋el temeſſem az en hallottamath , eſſedezÿetek en erettem effronnal . Seornak ffýanal hogý aggýa ennekem . az kettó̗s odwath ký az hw̋ mezeýn vagýon alkolmas ara zakazthwan ; tÿ elettetó̗k temeteeſnek erekſeegheere , Lakozÿk vala kedegh effron Hethnek ffÿaÿ kezeth : Monda azert effron Abrahamnak , mýndezeknek hallaſaara . mondwan . Semýkeppen nem lezen wgýan ÿo wram . De the ÿnkab halgaſſad . kýth zolok Az mezó̗t theeneked adom es az vermó̗th ký hw̋ benne vagÿon az en neepemnek ffýaý eló̗th . Themeſd el te hallottadat : Abraham ottan eſmegh ýmadaa wr ÿſtent az feldnek nepe eló̗th es mōda effronnak az nepnek hallaſara . Keerlek hogÿ halgaſſ megh enghemeth Penzt adok teeneked erette es wgy temetem el en hallottamat , Eſmegh ſelele Effron . ýo vram halgaſſ megh enghemet , Az feld kýt keerz'' neegý zaaz gheeranal ýob , Ez az arw en kezettem es te kezetted . My̋nt azt hallotta vona Abraham : ottan le tewee az penzt kÿt effron keerth vona . heth ffýaynak hallaſokra , Es wgy temetee el ot Abraham , Sarat hw̋ feleſſeeghet , az kettó̗ſ mezó̗nek vermeeben . kÿ Mambre feló̗l vagyon , ký neweztetýk ebronnak kanaannak feldeen . Es az napſaghtw̋l foghwa . Confirmaltateek az mezó̗ mynd az wdwal ký hw̋ benne vala . Abrahamnak erekſeghw̋l hethnek ffýaýtwl Hwzon harm Cap ABraham kedeegh ÿmarā veen vala es ſok ýdew̋ es az wr yſten mýndenben megh aldotta vala hw̋teth Monda azerth hw̋ haza bely zolgay kezzó̗l ýdeſbÿknek . kÿ mindennel bÿr vala hw̋ vra wtan : veſſed {Xb} en tomporom alaa te kezedeth , hogy megh hy̋tezz''elek teghed az mený belý wr ÿſtenre hogý ne veegý feleſſeeghet az en ffýamnak kanaannak leanÿ kó̗zzó̗l . kýk kó̗zó̗t lakozom : de az en fó̗ldemben es nemzetým kó̗zzee mený es onnan veegý feleſſeghet az en ffýamnak ýſaaknak , Mōda az zolga . Ha az azzon nem akarand ede ýewný . Nem oda výgýem ee az te ffýadat honnan the tamattal ? Es mōda neký Abraham . Oyad megh magad hogý vala mykoron oda ne výgýed az en ffÿamath Meny es feldnek wra kÿ kýwe hozot enghemet en atÿamnak hazabol es en zýleteſemnek fó̗ldeeró̗l , hw̋ mondotta ennekem , es megh eſkw̋t mōdwan , the nemzetó̗dnek adom . ez fó̗ldet hw̋ boczattÿa el hw̋ angýalat te eletted , es eennen veegy feleſſeeghet az en ffýamnak , Ha kedegh az azzon nem akarand teghed kó̗wethnÿ nem tartozol az hýttre . Tewe azert hw̋ kezeet az zolga . Ahrahamnak tompora alaa . es megh eſkw̋eek ez bezeeden , Veen azerth týz teweeketh az zolga . kýket megh terhelee hw̋ vranak ýozaghýbol Es meene el be Meſopothamýaban , Nakornak varaſaban : Mýkoron azert le telepó̗ttette vona az Theweeket az varaſſ kýw̋l egý kw̋th ffe mellet eſthwe fele mÿ ýdewben az varaſbol zoktanak az azzonýallatok výz mereýthený vewnÿ , Ez zolga ýmadaa oth wr ýſtent mondwan . En vramnnak Ahrahamnak wra ýſtene . kerlek ýewý hozýam ez maÿ napon . es teegy ÿrgalmaſſagoth En vrammal Abrahammal , ýme en allok ez kw̋th ffe felet , es ez varaſban lakozoknak leaný ký ÿewnek výz mereýtený Azert ha mellýknek mondandom . haÿcz te the czobanodat hogý ýgýam . Es hw̋ azth felelendý . ygýal annak felette , ym az te teweýdnek es Ynnýok adok , hw̋ lezen az kýt zerzettel te zolgadnak ÿſaaknak , es azon erttem megh hogý ÿrgalmaſſagot tó̗ttel az en vrammal Abrahannal Meegh bezeedeet el nem veeghezte vala . es ýme mýndennek elette Rebeka Bathwelnek , Nakor feleſſegheenek ffÿa leanya kÿ Abrahamnak attýaffya vala , kezde yewný az kwttra karýan hozwan hw̋ czobannýath . kÿ felette ekeſſ vala hw̋ zýneeben . es zep zýz . ký meeg fýrffýath nem ÿſmerth vala . Mýkoron azerth mereýtette vona hw̋ edeenýeth . es haza menne . Eleýbe kele az zolga . es mōda . Aggy̋ egý keweſeth ýnnom the czobanodbol . es ottan monda ygyal yo wram , Es ottan hamarſaggal le ereztee hw̋ czobanÿath hw̋ karyaÿra es ÿnnya ada , es monda , y̋me az teweek es ýnnÿok mereýtek mýglen mýndnÿaýan ýgÿanak , mýkoron kedegh . az vÿzeth mernee . Az zolga ÿghen fýgelmeteſen neezý vala , akarwan megh twdný hogÿ ha ÿgaz wton vyſelnee hw̋tet wr ýſten awagý nem , Mykoron azerth ýttanak vona az teweek . ottan az ember megh aýandekozaa hw̋tet kett ghera erew fy̋lbe výſelew aran gÿerwkkel , eſ megh annee karon výſelew ekeſſeegghel . Es monda hw̋neky . ký leanya vagy the . mond megh ennekem . Vagyon ee the atýad hazanal lakozo helÿ . Es felele hw̋neký . Bathwelnek leanýa vagýok , Eſmegh monda , mÿnalwnk eleegh zeena zalma vagÿon es zeles helý lakozný , Ottan le haÿla az ember , es ýmadaa wr yſtent mondwan . Aldot vagÿ en vramnak Abrahannak wra ÿſtene . kÿ el nem vontad . the yrgalmaſſagodat es ygaſſagodat az en wramttwl , es ýgaz wton vezerlettel . en vramnak attýaffýa hazahoz . Be fwtameek azert az leaný . es megh ÿelentee hw̋ annýanak hazanaal mýnd kýket hallot vona . Vala kedegh az leannak egý Battýa Kÿnek Laban vala newe , ký hamarſaggal az emberhez ký menwen az kwth fehez . monda hw̋neky . yew̋ {XIa} be ÿſten aldotta . my̋t allaz eeth kýn , ymaran helth zerzettem az teweeknek es zallaſra vývee hw̋tet , Es be zerzee helýekre az teweeket , zeenath zalmat vethween hw̋ eleýkben , es výzen teen hw̋ laboknak , mÿnd az nepeknek es kýk hw̋ vele valanak . Es eetelt zerze hw̋ eleykbe hw̋ kedegh monda EEth en nem ezem mýg megh nem zolom mý mondaſom vagyon Mondanak hw̋neky mongyad , hw̋ kedeg En wgÿ mond Ahrahamnak zolgaýa vag̋ok Es wr ýſtennek az en vramat nagÿon meg aldotta es ffel magaztatta . mynden ez výlaghÿ yozaggal , Es Sara hozot hw̋nekÿ egÿ ffyat hw̋ veenſegheben es mynden ÿozagat hw̋neký vallotta : mýnd el bezeelwen mý ýarathban vona . Azerth vgý mond ha yrgalmaſſagot teztek es ygaſſagot az en vrammal ýelenczeetek megh ennekem , ha kedeg mý akarattok vagýon azth es megh mongýatok , hogy meennýek el awagÿ bal ffele awagy ýob ffelee Feleleenek azert Laban es Bathwel mondwan . wr ýſtentw̋l ÿw̋t ký ez bezeed . az hw̋ akarattýanak kyw̋le ſemy̋t ſem zolhatwnk , ýme Rebeka te eletted vagÿon . ved ffel hw̋tet es meny el es legyen the vrad ffya nak feleſſeeghe mýnt megh mondotta wr ýſten : Mynt azth . hallotta vona Abrahamnak zolgaýa ottan le eſween az feldre ýmadaa wr ýſtent , Es eló̗we hozwan ezyſtes es aranýas edeenyeket . es zeep rwhakat . ada ayandeko az leannak Rebecanak , Attýaffýaýnak kedegh es attýanak annýanak azōkeppen mýnd aÿandekot ozta , oth azert vendekſeghet zerezwen es lakozwan . az napon oth maradanak . Es regghel ffel kelwen monda Abrahamnak hw̋ zolgaya . y̋maron boczaſſatok el enghemet hogÿ meennýek az en vramhoz , Feleleenek ottā az leannak annýa es attýaffýay mondwan maraggýon meegh eeth hon awagý tyzed napygh , monda az ember , Ne tarczatok megh enghem . merth wr ýſten ygazgatta ede az en vtamat azert Boczaſſatok el Enghemet hogý mennyek en vramhoz , es mondanak hy̋wy̋ok eló̗we az leant es kergýek megh hw̋ akaratty̋ath es Mondanak azert hw̋neký Akarz ee el meenny ez ember Ottan monda , el meegy̋ek El boczathwan azert hw̋tet mýnd az emberrel es hozýa tartozowal , es megh aldwan hw̋tet mondanak Mý hwgwnk vagý , newekó̗ggyel ezerzer valo ezerree es Býrýa the nemed hw̋ ellenſeghy̋nek kapwýth Rebeka azerth hew zolgalo leanywal ÿlee ffel az teweekre . y̋eweenek el az ember vtan kýk hamarſaggal yeweenek hw̋ vrokhoz Azon ydewben ýſaak mwlath vala az wton ký výzen az eeló̗ es lato herre , merth deel felee lakozýk vala es ký nýomotot vala az mezó̗re gondolkodný nap enyezeth felee , Mýkoron azert ffel emelte vona hw̋ zemeýth lataa az teweeketh ýewnÿ tawl . Es Rebeka azzon azth lathwan monda az embernek , kýczoda az ember ký az mezó̗n eleenkbe y̋ew Es monda hw̋nekÿ , hw̋ az en vram , Ottan azerth le zalwan rea veve palaſty̋ath , es ffel ewtó̗zeek Az zolga azert mýnd megh bezellee vota keppen mynt yarth vona hw̋ vranak ÿſaaknak , ky vývee be Rebekat hw̋ annÿanak Saranak Satorahan es feleſſeegghe veeve hw̋ maganak , es anneera megh zerethee hw̋tet hogý vala meenee banattya tó̗rttenth vona hw̋ annýanak halalan tellyeſſegghel mýnd megh engheztelnee Hwzon Neg̋ cap ABraham kedegh veen mas feleſſeeghet maganak kýuek vala newe Cethwra . ký zyle hw̋neký hath magzatot kýknek eelÿen newó̗k vagyon . Zamram . ÿekſſan Madan , Madian . y̋eſbok es Swe . yekſſannak ffyay Saba es dadan Dadannak ffýay Aſſurým Lathwſym Laomým . Madiannak kedegh ffýaý effa effer enok . Abida . heldaa Mýnd ezek Cethwranak ffýaý Abraham azert mynden erekſeegheet adaa ýſaaknak Az maſ feleſſeghynek kedegh ffyaynak mýnd ayandekot ozta es el valaztaa egý maſttwl hw̋ket nap kelettre meegh eelteeben Telee nek azert Abrahamnak mynd hw̋ napyay zaaz hethwen ewth eztendó̗k , es el fogýathkozwan mwlek ký , nagy {XIb} ýo veenſeghben es eertelmeſſ koraban , Es el temeteek hw̋tet hw̋ fýaý y̋ſaak es y̋ſmael az kettó̗s wdwban kyth veetth hethnek ffýaÿtwl Sarawal eegyetembe Es hw̋ halalanak vtanna aldaa megh wr ýſten ýſaakot ký lakozýk vala az eeló̗ es latho kw̋th ffe melleth , Annak vtanna teleenek be y̋ſmaelnek hw̋ napýaý ký Abrahamnak elſew ffýa vala es agar azzonnak magzattýa zaaz harmÿncz heeth eztendó̗k es el fogyathkozwan meene hw̋ nemzete vtaan Ezek kedegh ýſaaknak nemzethſeghe Abraham zýlee ýſaakoth . ky mýkoron negywen eztendó̗s vona veen feleth maganak Rebecath Meſopothamy̋abol Labannak hwgath Es mýkoron meddew vona kenýerghe wr ýſtennek eretthe ký , megh halgataa hw̋tet , es Rebeca azzon meheben fogada . de haath ketten egy maſſal vynak hw̋ meeheben az aprok kÿ monda . Mý zýkſeegh volth en nekam fogadnom ha ezenkeppen akarth lenný Es el meene hogy megh kerdenee raýtta wr ýſtenth , ký felele neký es monda . Keth nepek vannak maſtan te meehedben es az nagýob zolgaal az kýſſebnek , es ket neepek valnak ký az the meehedbó̗l . es egyýk maſýkat megh gýó̗zý Mýkoron azert az zýleeſnek ýdeý el ýett vona . ketten leeleteenek , ký elezer ký yewe vereſſes vala . es myndeneſtw̋l ſoghwa zó̗ró̗ſſ es gýapýas Annak okaerth newezeek hw̋tet eſawnak . Ottan vtanna az maſodýk es ký ýw̋een . ragadaa megh hw̋ attýaffýanak labaath . Es annak okaert newezeek hw̋tet Iacobnak . Hathwan eztendó̗s vala akkoron ýmaran yſaak mýkoron ez aprokat adaa hw̋nekÿ ýſten . kÿketh ffel newelwen Eſaw leen ýo vadaz es zātho ember . Iacob kedeegh eggýegw ember es azon Satorban lakozýk vala . Yſaak kedeegh Eſawth felleb zeretý vala azert hog̋ elſew zýlette vona . es hw̋ vadazaſſabol eel vala Rebeka azzon kedegh Iacobot zerety Wala Fewzó̗th vala azerth ebeedet hw̋ maganak . Eſaw kedeegh ÿewen az mezó̗ró̗l faradwan , teree hozýa mondwan , Aggý eennem ez vereſſ leenczeben kýt ffewzz'' mert ýghen meg ffarattam Annak okaerth hývattateek hw̋neky newe edomnak , ky̋nek monda Iacob Add ennekem az te elſew zýleteeſedet , Az ottā felele . ýmaran en megh halok mýt haznaal ennekem en elſew zýleteeſem . Monda azert Iacob fogad ffel ennekem . Ottan ffel fogadaa hw̋neký eſaw es neky enghedee elſew zyleteeſeth , Es akkeppen eweek az lenczeben es yweek rea , Es el meene onnan ſemýe twdaa hw̋ elſew zýleteeſeeth , Mýkoron kedeegh negýwen eztendó̗ſ vona Eſaw veen keth feleſſeeghet maganak azon feld nepeenek leaný kó̗zzó̗l , az elſewnek vala newe iudýth Beerýnek etheoſ ffýanak leanýa . Az maſýknak Baſemath . elonnak leanýa kýk mynd ketten megh bantottaak vala Iacobnak es Rebeca azzonnak lelkeet Hwzon ewth Cap MEgh vehedeek azonkezbe ýſaak es megh homalýoſwltanak vala hw̋ zemeý es nem lathat vala yol hozÿa hýwaa azert eſavt hw̋ elſew ffýat es monda hw̋neky , ffýam . kÿ felele ýme hol vagýok es az hw̋ attýa eſmeg monda Latot hogý megh vehw̋ttem es nem twdom en halalomnak napýath . ved ffel the fegýweró̗deth ýýedet teghzó̗det es mený el ký . Mýkoron vala mÿth kaphatandaz ffó̗zý ennen eethket ennekem mýkeppen twdod akaratomath . es hozd ede hogÿ eegÿem . es algÿon megh teeghed az en lelkem mýnek elette megh hallýak Mýkoron azth megh hallotta vona Rebeca azzon monda az hw̋ ffýanak Iacobnak , Hallaam atýadat zolwan Eſawal atýadffýawal . es mondwan hw̋neký , Hoz'' ennekem az the vadazaſodbol hogÿ eegýem es algyalak megh teghed wr ýſtennek elette . mýnek elette megh hallýak , Maſtan azert en edes ffýam enghegý az en tanaczýmnak Es meenÿ el az tawaara hoz'' ennekem keth ghedeleket Hogy zerez ÿek eethket te atÿadnak hw̋bennó̗k kýkkel eremeſth eel , ky̋t mýkoron neky výended es eýendik algyon megh teghed {XIIa} mýnek elette meg hallýon , kýnek hw̋ felele Twdod ee zýlem hogÿ eſaw az en atyamffya zó̗ró̗ſſ ember legyen . en kedeegh týzta Ha ylletend enghem az en atyam es meg erzendy , feeló̗k hogy aloha hw̋tet meg czwffolnom , es veſſen athkot cn ream az aldomaſſ helýetth Es monda hw̋neký az hw̋ Annÿa En rayttam legýen az atok zerethó̗ ffyam , czak hogý hald megh az en bezedemet es mený el hozd el kÿt mondeek el meene azert es el hozaa adaa hw̋ annýanak , Ottan azert hamar eethketh zerzee hw mýnt twggyýa vala hew attyanak akarattyat , es Eſawnak mÿnnel ÿob rwhaýaban kyth hazaba tarth vala ffel ewtó̗ztetee , Es az ghedeleknek hw̋ kezeýth . es nyaka kernýeeket be raggata Es neký adaa az eethket . es az kýnyereketh kyketh ſyteth vala kýket mýkoron Iacob hw̋ attyanak vytte vona monda . En atýam hw̋ ottan felele mondwan hallō ký vagy the zerethó̗ ffýam es monda Iacob En vagýok te elſew ffýad eſaw yme be tellyeſeýtettem kyt ennekem parāczoltal . kel ffel es ÿlʼʼ ffel egÿel az en vadazaſombol hogÿ algyon megh enghem az the lelked Monda eſmegh ýſaak az hw̋ ffýanak , hogy talalhattad megh eelyen hamar edes ffýam Ký felele ýſtennek akarattýa volth hogÿ hamar eleebbe akadna kýth en akarneek Monda azert yſaak , yey kó̗zelben edes ffýam hogý ylleſſelek , es megh Býzonýoham ha the vagy az en ffyam Eſaw awagy nem ? Ottan hozýa meene hw attyahoz es ýllethween hw̋tet monda ýſaak Az zoo ýollehet Iacobnak zawa de az kezz Eſawnak kezee es nem ÿſmeree megh hw̋tet merth az hw̋ gýapýaſ keze haſonlatos vala az ó̗reghbÿkhez Monda azert hw̋nekÿ Te vagy ee az en ffÿam eſaw felele En vagýok , hw̋ kedeegh . hoz'' eennem azert az te vadazaſodbol en zerethew ffýam , hogý algyon megh teged en lelkem Mýkoron azert neký vÿtte vona es eett vona . Borth es výn hw̋neký ýnnÿa , es ottan monda . ÿeý hozýam es agý czokoth ennekem edes ffÿam , es mÿkoron megh czokolta vona hw̋tet es megh erzette vona hw̋ rwhaýanak zeep ýllattýath , ottan megh aldaa hw̋tet mondwan ÿme ollýan az en ffýamnak ýllattya mýnt az tellyes mezó̗nek ýllattya kýth megh aldot wr ýſten Aggy̋on teeneked wr ÿſten meenÿnek harmattýabol es feldnek ſýrýabol . Bornak olaýnak es gaoonanak bewſeegheeth Es zolgallýanak teeneked . nepek . es ymaggýanak teghed nemzetek , leegy wrok the atýadffýaýnak , es megh alaztaſſanak the eletted the anýadnak ffýay Vala ky theghed megh athkozand az legÿen athkozot , es megh aldand , aldomaſſal tellýeek be . Czak alÿgh veeghezte vala el meegh ýſaak hw̋ bezedeeth , es ký menwen Iacob . ywta el eſaw es hw̋ vadazaſabol zerzet eethket hozaa el hw̋ attÿanak mondwan , kel ÿo atýam eegyel the fýadnak vadazaſabol . hogý algyon megh enghem az the lelked . Monda hw̋nekÿ ýſaak . De kýczoda vagý the ? ký felele . En vagýon the elſew ffýad eſaw felette ýghen el ameelkodek raýtta ýſaak es monda . kýczoda haat az ký ennek elette hw̋ vadazaſabol hoza ennekem es eweem mýndenekben mýnek elette te el yewnel . Es megh aldaam hw̋tet es ýmaran aldot lezen . Halwan azerth hw̋ attýanak bezeedýth Nagyon ffel ſývalkodeek . es kezde ſýný reewnÿ es mōda Algy megh enghemet es keerlek ýo atyam kÿ monda , El yewe az the ewczed hazwghſaggal es el veve az the aldomaſodath , Eſaw kedeegh monda . ýgazan hývattatok hw̋nekÿ newe Iacobnak . mert ýme ýmaran maſod vttal nÿomoroýtot megh enghemet , Mert en elſew zyleteſemet eló̗l vevee , maſtan kedeegh en aldomaſomat es el orzotta . Monda azert eſmegh hw̋ atty̋anak Nem de nem tartottal ee ennekem es aldomaſt ýo atÿam S felele yſaak . es monda Teeneked vraddaa zerzettem hw̋tet es mÿnd Hw̋ attyaffýay̋th zolgalattÿara haytottā Gabonaval Borral , es olaýýal megh ereſſeýtettem hw̋tet , es ymaran teeneked towabba mÿth teegÿed yo ffyam ? {XIIb} Monda hw̋nekÿ eſaw : Nem de czak egý aldomaſod vagýon ee yo atyam keerlek aggý ennekem es aldomaſth Mykoron azert nagy ereſſen ſyrna meg yndwltateek ray̋tta yſaak , es monda hw̋neký feldnek ſýryabol es eghnek harmattýabol lezen teeneked aldomaſod fegy̋wereddel es te atyad ffyanak zolgalz . Es ýdew yew mýkoron el olgÿad az hw̋ zolgalattýat te vallaydrol Gýló̗le azert koronkeed Eſaw Iacoboth az aldomaſſerth . kÿwel megh aldotta vala hw̋tet az hw̋ attya Es monda hw zýweeben mýkoron az en atýam megh hall , es ottan megh ó̗ló̗m az en attýamffýat Megh mondaak kedegh azt Rebecanak , kÿ megh feelelmeek es hozýa hywa hw̋ ffýat Iacobot es monda hw̋eký , ym Eſaw te attýadffÿa feny̋egheth hogý megh ó̗llyó̗n teghedet . Maſtā azert hald megh az en bezedemet , es kelly ffel fwſſ Aramba . az en atýamffýahoz Labanhoz , Es lakozzyal oth hw̋ vele ennehan napýgh mýgh megh zenyk the atyadffýanak haraghya , es az hw̋ dagallýa megh zallýon es el feleggÿe azokat kýketh raýtta teettel . Annak vtanna , vtannad kýldet es megh hývatlak teghed onnan Mýre maradok megh mýnd keth ffyaýmtwl egý nap Monda azert Rebeca ýſaaknak , Banō hogÿ en eelek . hethnek leanÿerth , Ha Iacob ez feldnek nemzetÿ kó̗zzó̗l veend feleth maganak , towabba nē akarok eelnem Hwzon hat Cap HOzýa hýwan azerth ýſaak Iacobot . es megh aldaa hw̋tet . paranczolwan hw̋neký es mondwan Ne akary kanaannak nemzeteebó̗l the magadnak felet veennÿ . de kezw̋lʼ ffel es meenÿ el Sýrÿaban Meſopothamýanak varaſſaban the Anýadnak attýanak Bathuelnek hazahoz es onnan veegý az hw̋ leaný kó̗zzó̗l the magadnak feleth , vr mýndenhatho ýſten kedegh teghed meg algÿon meg ſokaſoýczon es zaporohon , hogy ſeregh neeppe newekó̗ggyel Es aggÿa teeneked Abrahannak aldomaſÿt es the nemednek the vtannad hogy byry̋ad te y̋araſodnak feldeet kýt megh ýgyert wr yſten te ó̗ſó̗dnek Abrahamnak Mýkoron azert el boczatta vona hw̋tet y̋ſaak es Iacob el menween ýwta Meſopothamy̋aban Labanhoz Bathwelnek ffÿahoz : hw̋ annyanak attýaffýahoz Mykoron azert ky meent vona Berſabeebó̗l es ywtot vona aaranba , meene egÿ herre , es mýkoron oth akarna el nýwgodný , nap eſethnek vtanna veen ffel az kó̗wekben kÿk oth valanak es helýhetee ffeyee alaa . es el alweek azon hely̋en Es lata almabā egÿ nagý laýtoryath alwan ez felden kýnek magaſſaga az meny̋orzagot ÿlletÿ vala , es lataa yſtennek angyalÿth ffel meennÿ , es le zallanÿ hw̋ raytta , es wr ýſtent az laÿtoryara haýlany mondwan hw̋neký En vagÿok the atÿaýdnak Abrahannak es ýſaaknak wra yſtene Az feldet kýn maſtan alwz'' theeneked adom : es the nemednek es lezen az the nemed mýnt ez feldnek pora . ký zeeló̗zwlz'' the nap kelettre es nap nywgattra , deerre es eezakra . Es megh aldathnak te bennek es the nemedben : myndden ez feldy nemzetek , Es teeneked ewrýzó̗d leezek vala howa menendez , Es haza vyzlek teghed az the feldedben , es addeegh el nem hadlak mýgh be nem tellyeſeytem mynd azokat kýketh megh mondottā Mýkoron azert ffel eebredet vona Iacob hw̋ almabol ottan monda Býzon wr yſten vagÿon eetth ez hely̋en , es en nem twttam . Es megh rettenwen monda Melý rettenetes eetth ez helÿ Nÿnczen eeth eegýeb hanem ÿſtennek haza , es az menýorzaghnak kapwya Eel kelwen azerth Iacob reegghel veve az kó̗weth kýt hw̋ feye alaa teth vala es allataa ffel emlekó̗zettre Olaýth ewnthe hw̋ rea folw̋l es neweze hw̋neky neweeth Betelnek , kýnek newe annak elette Lwza vala , es maſtan mondatýk Bethleemnek , Fogadaſth {XIIIa} es fogada mondwan Ha wr yſten en velem leend es megh ó̗rýzend enghemeth ez wton kýn maſtan ýarok es ennekem kýnyereth adand eennem . es rwhat kýwel be fedezteſſem , es ha mýnden ýowal megh terendek en atyamnak hazahoz , Leezen ennekem , az aldot wr en ýſtenem , es ez kew kyth emlekó̗zettre emeltem , hývattatýk y̋ſtennek haza , Es mÿndenekbó̗l kÿketh ennekem adandaz . deezmat adok teneked hwzon heet Cap MEne el azert Iacob nap kelet felee . es eggýwth lata egý kwtat az mezó̗n , es yoh czordakath leghelween hw̋ mellette es egý nagý kewel tettek vala be az kwthnak zadazattýath Monda azert Iacob az paztoroknak . honnan vattok atyamffyay ? kÿk mondanak Aranbol vagýwnk , Es monda , nem de ýſmerytek ee labanth . nakornak ffÿath , Mondanak yol ýſmerýek , Monda vagyon ee egheſſeeghben , azok kedegh . egheſſeegben vagyon , es ýme hol yew Rahel az hw̋ leanýa . hw̋ czordayawal . mert hw̋ es akkoron hw̋ attýanak ýhaýth ó̗rzÿ vala . Mýgh azert oth zolnanak azonkezbe Rakel oda ywta , hw̋ attÿanak yohaÿwal Mýkoran azert ýmaran megh twtta vona hogý rokonſaga leegýen es az barom es labane legýen . El emelee Iacob az kó̗wet az kwth zaýarol . es megh ýtathwan Rachelnek Barmaath annak vtanna megh czokolaa hw̋tet , es el fakada ſyrwa es megh mondaa hogy rokonſaag vona es Rebecanak ffýa vona . Rakel kedegh ottan haza ſÿete es megh mondaa hw̋ attýanak , ký mÿnt azth hallotta vona ottan eleÿbe fwtameek . kezen fogaa hw̋tet . megh czogolgataa es hw̋ hazahoz vÿvee Halwan azert hw̋ yaraſanak Okath monda En teſtem es en tagom vagý , Es mýkoron egÿ honap el mwlth vona , monda , Nem de myert atyamffýa vagÿ y̋ngýen zolgalz ee ennekem ? Mond megh my ýwtalmat ky̋wanz'' Valanak kedeegh keth leaný , Az nagýobnak lýa vala newe az kýſſebnek kedegh Rachel . Lýa faýdalmaſ zemew vala . Rachel kedegh zep zýnw̋ es ekeſſ abrazatw̋ , kÿth megh zerethwen Iacob monda . Heeth eztendeegh zolgalok the neked Rachel leanýodeerth . Ottan felele Laban yob hogý tee neked aggýā honnem mýnt eegyeb embernek , Lakÿal ennalam , zolgalaa azert Labant Iacob heeth eztendegh de mýnd annee napok es keweſnek lattathnak vala az zerelemnek nagý votaerth Monda azert Labannak . Ad megh ýmaran az en feleſſeeghemet mert ýmaran bel telt az ýdew , ký be hÿwan hw̋ baratýth menýekzó̗th zerzee , Es eſthwe lewen vyvee be hozÿaa Lýath az nagyobýk leanÿath adwan hw̋ vele egy zolgalo leant kýnek vala newe zeelffa , My̋nt kedegh azth latta vona Iacob monda ottan hw̋ yppanak . Mÿ dologh hogý ezt akartad tenný ? Nemde Racheleerth zolgaltalak ee en teghed ? felele Laban Nem zokaſa vgÿ mond ez helnek hogy elezer az kÿſſebbet aggýak haza az nagýobnak elette , Tellýeſeÿcz megh anni heeth eztendey ýdewth ezth es neked adō . Rea enghede ottan , es mýkoron be tellýeſedet vona az ýdew Rachelth es haza vyvee kýnek az hw̋ attýa egý zolgalo leant ada . kýnek Balam vala newe . Iacob kedegh ÿnkab zeretý vala Rachelt Lýanal . Lataa azert wr ýſten hog̋ meg vtalta vona Lÿath Iacob , nýtaa megh meeheeth . Az hw̋ hwga meddewſeghbē maradwan : Ez zyle ffýat Lÿa azzon es newezee hw̋tet Rubennek es monda megh tekeenttee wr ÿſten az en alazaaſſagomat , ymaran megh zereth enghem az en vram Eſmegh meheben fogada Es ffyat zýle mondwan , megh latta wr ýſten hogÿ enghem megh vtaltanak , annak okaerth newezee hw̋tet Sy̋meonnak , Harmadot zyle eſmegh es {XIIIb} newezee hw̋tet Levy̋nek Negy̋edzer es fogada es zyle ffÿath es newezee hw̋tet Iudaſnak Es annak vtanna megh alla zyleſtw̋l hwzon nyolcz cap LAthwan azert Rachel hogý meddew vona : monda hw vranak , Aggý magzatot ennekem . merth megh halok . kÿre megh haraghwan Iacob monda Mýnem ÿſten helyett vagÿok en teeneked kÿ ment vont teghed te mehednek gÿmelczeetwl ? Hw̋ kedegh monda ýme egÿ zolgalo leany̋om vagýon Balam , teeneked attam hogÿ awagÿ hw tw̋le leegyen ennekem ffÿam , es mýkoron meheben fogadot vona ffyat zÿle es monda Rachel Megh yteelee az en ÿgÿemeth wr yſten , ffyat adwan ennekem Annak okaerth newezee hwtet dannak Eſmegh Vala meheben . fogadwan ffÿat zÿle es monda Rachel ýghen el hatalmazam az en nenemen Az okaert newezee hw̋tet Neptalýmnek , Lathaa Lÿa hogy meg zó̗nth vona zýleeſtwl adaa hw es zelffa leanyat hw vranak es mykoron zýlth vona monda Lÿa egheſſeegghel es annak okaerth neweze hw̋tet gadnak . Maſth es zýle zelffa es monda Lÿa . ezt az en bodoghſagomeerth , ÿmaran bodoghnak mondnak enghemet mynden azzonÿallatok Annak okaerth newezee hw̋tet Aſernek , Meene ký azerth Ruben Lyanak eſew ffÿa arataſnak ÿdeÿn az mezó̗re , Es talala Nattragulakat kýketh vyve hw̋ annýanak lyanak Es megh lathwan azt Rachel monda aad ennekem feleet az Natragwlýaknak Ottan monda Lýa . keweſnek lattatýk teeneked hogÿ el hÿtetted tw̋lem az en vramath . de meegh az en ffÿam nattragwlÿaÿat es el akarod veenÿ ? Monda ottan Rachel Legyen veled ez eeýel az Te ffyadnak Nattragwlýaýaerth haza ýewen azert eſtwe Iacob az mezó̗ró̗l , Ottan eleýbe kelwen Lýa monda , Ma en vendeghem legÿ , merth beerbe fogattalak megh teghedet , es mýkoron fogadoth vona . ewtedyk fÿat zyle , es monda megh fÿzetee wr ÿſten az en erdememeth Az okaerth newezee hw̋tet ýſakarnak , Eſmegh Lýa zýle annak vtanna es monda ýo ayandekkal ayandekoza megh enghem wr y̋ſten ez vttal es , Es ymaran el velem lakozyk az en vram merth hath ffÿakat zýlttem ýmaran hw̋nekÿ es annak okaert newezee hw̋tet zabulonnak , kýnek vtanna zýle egy leant , kýth neweze dýnanak es megh zó̗neek zýleeſtw̋l , Megh tekeentee azert wr yſten Rachelth es es megh halgataa hw̋tet es megh nytaa hw̋ meheet . ky meheeben fogadwan ffÿat zÿle mondwan el vevee wr ýſten az en gyalazatoſſagomath , Es nevezee hw̋tet Ioſeffnek , es monda , aggýon ennekem wr ÿſten maſ magzatot es , Mýkoron azert Ioſeff zÿletó̗t vona monda Iacob hw̋ ýpanak , Boczaſſ el enghemet hogÿ meennýek az en hazamba es feldembe , add megh az en feleſeeghÿmet es ffÿaÿmath kýkerth zolgaltalak theged . Monda hw̋neký Laban Leellýek kegýelmet the eló̗tted nýlwan megh twttam hogy megh aldot wr yſten enghemet the eretted zerez'' azerth ýwtalmat kýt aggýak theeneked , hw̋ kedegh felelee The twdod hogÿ kewes ýozagod vala mýnek elette en ede yewneek . es ymaran felette el kazdaghwltal , es megh aldot teghed wr yſten az en ýewetelemre , ýgaſſag aggýa azert hogÿ vala mýkoron az en hazamnak zykſeegheró̗l es laſſak . Monda Laban mÿt adok azert the neked . Monda Iacob Semýt nem akarok . De ha azt tezed , kýt keerek ým meegh es ewrÿzem az the Barmýdat , Gýeýcz egýbe myndenffele barmydath Es kezenſeghes yohaydat es vala meenee hw̋ kó̗ztó̗k kÿlemb kylemb zó̗rw̋ es zÿnew leend az lezen az en ÿwtalmam es honapý napon megh felel {XIVa} ennekem az en y̋gaſſagom . Vala kýk kedegh ýgenlw̋ kepw̋ek leennek azok mÿnd tyeedek leeznek Monda laban , kellemetes ennekem ez keerees El valaztaak azerth egy maſtwl hw̋keth Iacob el veve az hw reezeeth . Laban es az hw̋ rezeeth Hamar valo napon azerth el kazdagodeek Iacob felette yghen , es nagy ſok Barmaý es ýozaghý leenek . zolgaý zolgalo leany theweey ýohaý es zamarý hwzon kylencz Cap MIkoron kedegh megh hallotta vona Iacob Laban ffýaýnak zwghodaſýt mōdwan , el vette Iacob my attyanknak ýozaghýth es onnan leth eellyen kazdaggaa es nemeſſee , De azth ezeebe veven hogy nem vona laban ollýan yo kedwew hozýa my̋nt annak elette . Hÿwa kÿ az thawara hw̋ ket ffeleſſeegheet Rachelth es Lyath es monda hw̋nekýk . Latom hogy az thý atyatoknak nýnczen ollýan y̋o kedwe en hozýam my̋nt annak elette . En atÿamnak kedegh wra yſtenee mýnden en velem volt . es mÿkeppen mýnd tellýes erem zerent zolgaltā az tÿ atyatokat hw̋ kedegh meenezer meg haboroytot enghemeth es tÿz ýzben valtoztatta el az en ÿwtalmamat . de meegh es nem hagýoth wr yſten el hegy enneke arttana , El veve azert wr yſten az thÿ atýatoknak ýozagaath es ennekem adaa De kedeegh yſtennek angýala es monda ennekem almamba Iacob mondeek en ýme hol vagÿok es monda ennekem . En vagyok Beetelnek y̋ſtene , hol oth az kewet megh ewnteed es fogadaſth fogadaal en nekem , ymaran azert kelý ffel es menÿ ký ez feldró̗l , eſmegh terween the zýleteeſednek feldeere , feleleenek ottan Rachel es Lýa Nem de mamaradot ee meegh vala Mý my atyanknak y̋ozagaban es erekſeegheeben Nem de mÿkeppen ydeghó̗nó̗ket el arwlt mÿnket es megh eelte az mý y̋wtalmwlkath ? De ÿm az mý atýanknak kazdaghſagat el vette wr ýſten atta my nekw̋nk es mÿ fýaýnknak , Azert vala myt megh paranczolt teeneked wr ýſten , azth tegýed , ffel kele azert Iacob . es mýnd az hw̋ ffýaýt mýnd feleſſeghýt teweekre es helýheztetee es el ÿewe onnan ffel veven myndden yozaghýt es barmyth . es mynden vala mýt gÿeytet vala Meſopothamyaban , yw̋een hw̋ attýahoz Iſaakhoz . kanaannak feldere . Az ýdó̗ben kedegh meent vala kÿwe Laban az thawara hw̋ ýohaÿt megh nýznýe . es Rachel el wrzotta vala hw̋ attÿanak Balwan ÿſteneeth , Nem akaraa kedegh Iacob hw̋ ýppanak megh vallany hogý el akarna meennye . Mýkoron azert el menth vona es ÿmaran az vÿzen atal kó̗ltó̗zó̗t vona . mýnd hw̋ hozýa tartozo vagÿwal . es menne galaadnak hegy̋e felee , megh ÿzeneek labannak ýmaran harmad napon hogý Iakob el zeketh vona , ký ffel vevee hw̋ attýaffýaýth es ýzný kezdee Iacobot tellýes heted napÿgh es el eeree galaadnak hegýeen Lataa megh kedegh almaban azon eeÿel , hogÿ wr ýſten azt mondanaa hw̋nekÿ . Oýad magadat hogý ſemý kemeent ne zoly Iacob ellen ýmaran . kedeegh Iacob ffel ÿtó̗tte vala Satorath az hegyen . Ottan azert hw es elleneebe zalla azon hegýen hw̋ attýaffýaýwal , es monda Iacobnak . Mýre czelekó̗ttel ezenkeppen hogý týthkon el zekýel es el hozyad az en leanÿmath mynt ha ffegýwereddel vetted vona ? Myre akarttaal el fwthnÿ en hÿremnel kÿl ? hogý el keeſertelek vona teged es megh nem ýelentetted ennekem Nagy eremmel es enekzowal ſÿpzowal es tanczolaſſal . Myre nem vartad megh hogy megh apolgattam vona az en fýaýmath es leanýmath . Bolondwl czelekó̗ttel , {XIVb} yme maſtan ýmaran keez vona az en kezem vÿzon ellen teeneked gonozth teennÿ De az the atÿadnak ýſtene wgý monda teghnap ennekem . laſſad hogý ne zoolʼʼ vala mÿth Iacob ellen kemeenÿen Azerth legýen wgÿ ha azert kywanſagod volt hogÿ az the atýadnak hazahoz akarattal mennýe mýre wrzottad el az en hazý ýſtenýmeth felele ottan Iacob . hogý te hýrednel kýl el ÿettem az oka merth feeleek hogý eró̗wel el ne venneed en thw̋lem az the leanýdath , hogý kedeeg orwſaghnak býnewel byntetz vala kýnel megh leelended az the ýſtenydeth ó̗leſſegh megh ezen mÿ atýankffÿaý eló̗th kereſd yol meg vala mýth az the ýozaghýd kezzó̗l en nalam talalandaz mynd el vegýed ezek zolwan nem twgÿa vala hogÿ Rachel wrzotta vona el hw̋ attyanak Balwan ýſtenyth . Be menwen azert Lahan Iacobnak es lýanak es hw̋ keth leanÿnak Satorýban es ſemýth nem talala Mýkoron be ment vona Rachelnek Satoraban . ottan ſýethwen hamarſaggal el reýtee az theweenek yzeke ala es ennen maga fó̗lewl rea ýle Mýkoron megh neztek vona az hw̋ Satorat es . es ſemýth ſē talaltak vona . monda . Ne haragoggýek en vram en ream hegy te eletted maſtan ffel nem kelhetek merth azzonyallatoknak zokaſok zerent tó̗rtenth maſtan ennekem Azonkeppen czalattatek megh hw̋ kereſeſſeknek zorgalmatoſſagok . Megh hÿedwen azert Iacob nagy haraggal monda . Mý býnemeert es mý gonoſſagomerth ÿndwltal en vtannam Hogy meg ÿarnad megh neezneed mýnden hozýam tartozo ÿozagomat ? Mÿth talalal the hazadnak yozaghÿban ennalā Veſſd elewe eeth ez en atyamffýanak es te atÿadffÿaÿnak eleýbe . es ÿteellýenek en kó̗zttem es ty kó̗ztetek . Ez okaerth laktam ee te nalad hwz eztendeegh . The ýohayd es keczkeýd meddw̋k nem voltanak es the czordadnak ghedeleÿth nem eettem . es kÿt fenee vad megh marth , megh nem ýelentettem . teeneked . En mýnden karodath megh fyzetem vala , Vala mýt hw̋ bennó̗k el vroznak vala en raýttam mýnd meg vezed vala nappal es eeyel . Hewſegh es hydeghſegh gýeter vala . es el fwth vala en zemeýmbó̗l en almam , Es ezenkeppen zolgaltalak teghed the hazadnal hwz egheez eztendeegh . Tyzen neegyeth az the leanýdeert hatot kedegh az the Barmaýderth . Es azonkeppen tÿzzer valtoztataad el az en zolgalatomnak ýwtalmaath : Netalantan ha en atýaýmnak Abrahamnak es ÿſaaknak ýſteneknek feelelme nem volth vona mezeýtelen boczattal vona maſtan el enghemet the hazattwl De az en gyettrelmemeth es kezeymnek mwkayth megh tekentette wr ýſten az okaerth feddet megh teghed teghnapon . Monda hw̋neky Laban . ýme ez en leanÿm es fýaým es te czordaýd mýnd enymó̗k Azert mýth tegýed ezen fýaýmnak es wnokaýmnak , yewel azerth zerezýewnk frÿget ký legýen byzonſagh en kezttem es the kezted , Veen ffel azerth Iacob en nagý kó̗weth es allataa ffel oth yegýwl . es monda hw̋ attýaffýaýnak hozýatok ſok keweth ede . kýk ſok kó̗wet gyeythwen eggýwe , rakanak egÿ kýſ halmoczkath oth es eewenek ywanak hw̋ raÿtta Kýth Laban neweze býzonſaghnak tó̗lteſenek , Es Iacob býzonſaghnak aztaghýanak , ký mýnd hw̋ nýelweenek magýarſſaga zerent , Es monda Laban . Ez tó̗lteſſ býzonſagh {XVa} lezen en kó̗ztem es the kó̗zted ez maý napon : Es annak okaerth newezeek hw̋neký neweeth galaadnak : az az býzonſaghnak tó̗lteſſeenek , Monda eſmeg Laban . Tekenczen megh es ýteellyen vr ýſten mý kó̗zttwnk ha mýkoron egý maſtwl el tawozandwnk , ha felette gýettrēdó̗d ez en leanýmath es ha egýeb ýdeghen feleſſeegghó̗keth hw̋ reaýok veýendez . Ez bezedben ſenký egýeb býzonſagh nýnczen hanem czak wr ýſten ký maſtan reank neez . Monda eſmegh Iacobnak ýme ez tó̗lteeſſ es ez kew kýt etth ffel emeltem en kó̗ztem es tke kó̗zted býzonſagh lezen : kýn ha en atal menendek awagý the atal yewendez en ellenem gonozth zanwan , Abrahamnak es Nakornak ýſtene ýtellýen mý kó̗ztw̋nk es hw̋ attýoknak ýſtene . Megh eſkeweek azerth oth Iacob hw̋ attýanak ýſaaknnak feelelmeere , Es aldozatokat tewen oth azon hegýen hýwa oda hw̋ attýaffýaýth hogý lakoznanak hw̋ vele kýk mýkoron eettenek vena ottan maradanak akkoron : Laban kedegh ffel kelwen azon eeýel megh apolgataa hw̋ fýaýth es leanýth es megh aldwan hwketh hw̋ hazahoz teree Harmynczad Cap IAcob kedegh erede el azon wton howa kezdeth vala menný , es eleýbe ýewenek wr ýſtennek angýalý , kýketh mýnth latot vona mōda wr ýſten ſereghý ezek es ottan neweze az helth manaym eelʼʼ newen , az az ſereghek , es kylde el kó̗wetó̗keth hw̋ eló̗tte , hw̋ attyaffýahoz Eſawhoz , Seýrnek feldeere , Edomnak tartomanýaban . es paranczola hw̋nekýk mondwan : ýgýen zollýatok az en vramnak Eſawnak . Ezth mong̋a az te atyadffýa Iacob , Labannal lakoztam en , es hw̋ nala voltam mýnd ez ýdeýglen , es ým mýnd ó̗kreým zamarym ýohaým , zolgaým es zolgalo leaným elegh vagýon , Azerth maſtan kewethſeghet kýldek en vramhoz , hogý kegýelmeth leellyek the zýnednek elette , Es megh terwen az kewetek mōdanak Iacobnak : El menttw̋nk vala te atyadffýahoz eſawhoz es yme eledbe ſýeth neegý zaaz nepekkel . Iacob azth halwan ýghen megh ýýede es megh rettene oztaa el azert mýnd az neepeket , kýk hw̋ vele valanak es mýnd az barmokat keth ſereghbe mondwan . ha el ýwtand Eſaw az eggýk ſeregre es el verendý hw̋tet az maſodýk meegh es meg menekó̗dýk Monda azert Iacob en atýamnak Abrahamnak es ýſaaknak ýſtene : Vram ký mondad ennekem . ther haza te feldedben es the zÿleteeſednek helyere , es ÿol tezek te veled : kýſſeb vagýok mýnden the ýrgalmaſſaghýdnal es ygaſſaghýdnal , kýt bel tellýeſeýtettel the zolgadnak , Czak egý eſtapommal meenek atal ez ýordannak výzeen es yme ma keth ſeregghel teró̗k atal raýtta , zabadoycz megh en atýā ffýanak Eſawnak kezeebó̗l mert ýghen feeló̗k thw̋le hogý ha el ýwtand ewllʼʼe megh az anýakath hw̋ fýaýwal , Nam wgý mondaal hogÿ ÿol teennel en velē es megh zaporoytanaad az en magomat mýnth tenghernek fewenýeeth ký ſokaſſaghtwl megh nem zamlaltathatýk , Mýkoron azert el zwnnyadot vona otth azon eeýel Valazta ký azok kezzó̗l kýket býr vala aýandekokat eſawnak hw̋ attyaffyanak : keth zaaz keczkeket , hwz Bakot Hwz koſth es keth zaz yohokath , tellýes weeketh hw̋ ffýaýval harmýncz zamwth Negýwen ýnewketh ez hwz twlkokath hwz zamarokath týz fýwkkal es kýlde el {XVb} hw̋ zolgaýnak kezó̗k atal , mýnden feleeth hw̋ ſereghe zerent es monda hw̋ gýermekýnek , Mennyetek el en elettem , es legýen valaz az Barom czordak kezeth , es paranczola az elſewnek mondwan . Ha eló̗l veýendó̗d az en atýamffýat Eſawth es megh kerdend theghed kýee vagý awagý howa meegý , awagý kýe ezek kýketh kewetz . az felellýen , the zolgadee Iacobee , ým aýandekot kýldet hw̋ vranak Eſawnak , Ennen maga kedegh wtannwnk ýew , Azonbeppen paranczola mýnd az tebbýnek es mondwan ezen keppen zollýatok Eſawnak ha eló̗l talalangýatok hw̋teth es azon veghezýetek el hw̋ kedeglen Iacob az the zolgad mý vtannwnk ýew , Merth azth gondollýa vala , megh engheztelem ez aýandekokkal kýk en elettem mennek es annak vtanna latom megh hw̋tet Netalantal awagý wgý boczat megh ennekem , El kýldee azert hw̋ elette az aýandekokat hw̋maga kedegh wgýan oth marada azon eeýel az taborban Mikoron reegghel ffel kelth vona Veve ffel hw̋ keth feleſſeeghet hw̋ zolgalo leanýwal es týzen egý ffýaýwal : es kó̗ltozeek atal Iabocznak výzeen , es mýkoron mýndent atal kelteztetó̗th vona kýk hw̋ hozýa tartoznak vala , czak ennen maga marada thwl elwó̗l , es ýme egý ember gýezkezýk vala hw̋ vele mýnd verattaýgh , ký mýkoron lathnaa hogý Iacobot megh nem gýezhethnee megh ýtee hew tomporanak ynath es ottan megh herwada . Es monda Iacobnak . Boczaſſ el enghē merth ýmaran haýnal vagýon , ottan felelee Nem boczatlak hanem ha megh aldandaz enghemet . Monda azerth kýczoda Teeneked newed ? Monda Iacob , hw̋ kedegh , Semýkeppen vgý mond Iacobnak towabba nem hýwattatýk te newed , De ýzraelnek , Merth ha ýſten ellen , elʼʼ ýghen ereſſ leel , mýnewel ýnkab embereken el hatalmazol . Ottan megh kerdee hw̋tet Iacob . Mond megh ennekem mý newel neweztetó̗l the , felele Mýre kerded az en newemeth ký ýghē czodalatos , es megh aldaa hw̋tet vg̋an azon helýen , ottan azert Iacob newezee az helth ffanwelnek mondwan . Latam az wr yſtenth zýnró̗l zýnre es ýdwezwle azon en lelkem . Ottan azerth ffel tamada hw̋ rea az nap mýnt atal mene az ffanw̋el výzen hew̋ kedeegh ſantal vala eggýk labawal Annak okaerth ſemý allathnak nem ezýk az tomporat Izraelnek ffýaý , ký megh hervada Iacohnak tomporaban mýnd ez maý napýglan , mýerth megh ýtó̗tte vona az angýal hw̋ tomporanak taghýat , es el ameelth vona raytta Harm egy Cap FEl emelwen azerth Iacob hw̋ zemeýt lataa ýewen hw̋ attýaffýat eſawth es hw̋ vele neegý zaaz nepeth , ottan azert Sereghekre oztaa , lýanak es Rakellnek es hw̋ keth leanýnak ffýaýt es vethee az keth zolgalo leanýt hw̋ ffyaýwal mýndennel eló̗l , kó̗zebbe lýat hw̋ ffýaýwal , es Rakelth Ioſeffel wtol es ennenmaga azoknak elettek hethzer le eſween az feldre ymadaa hw̋tet , my̋glen oda ýwthna hw̋ attýaffýa , Eleýbe fwtameek azert ottan Eſaw hw̋ attyaffýanak es megh czogolgataa hw̋tet es hozyaa zoroýthwan hw̋tet , megh ó̗lelee hw̋ attýaffýat nag̋ ſýraſſal , Es mýkoron fel emelte vona hw̋ zemeýth megh lataa az azzony allatokath es az aprokath , es monda Mýt akarnak my̋nd ezek , es ha the hozýad tartoznak ? ottan felele Iacob mōdwan , Aprolekok kýketh ennekem adot vr ýſten the zolgadnak es {XVIa} mýkoron el kó̗zelghettenek vona az keth zolgalo leanýok hw̋ ffýaýwal , le eſween ýmadaak hw̋tet Azoknak vtanna Lýa azzon hw̋ fýaýwal , es vtolzor Rakel yoſſeff fýawal Monda azert Eſaw , kýczodak ezek , es ez ſereghek kýketh en mynd eló̗l talaleek ? felelee Iacob , hogy czak mýwel kegýelmet lelhethneek en vramnak zýne eló̗tt , Eſaw kedegh monda , eleghem vagýon ennekem ýo attýamffýa legyenek týedek ezek , Monda eſmegh Iacob Ne legýen vgýan kerlek , De ha kegýelmeth leltem te zemeýd eló̗th veegý kýſded aýandekoth en kezeýmbó̗l , merth vgy latom the zýnedeth mýnt ha yſtennek zyneeth lathnam , Legý kegýelmes ennekem , es ved el az aldomaſth kýth teeneked hoztam , es kýketh ennekem adot wr ýſten , mýnd teeneked adō Nagý nehezen azert hw̋ attýaffya kezereýthwen veve el hw̋keth , es monda . Mennýw̋nk eggýw̋th es tarſſod lezek az vton , Monda ottan Iacob , Twdod ee ýo vram , hogy apro gýengheým ýohaým es terhes baranaým legýenek en velem , kýketh ha hamar ýaraſ mýat megh faraztandok , eg̋ napon mýnd megh halnak , De mennýen el en Vram eló̗l , hw̋ zolgaýa eló̗t , Es en kó̗wetem laſſan laba nýomaýth mynt latandom en aproymnak ereyketh mýglen ýwtok en vramhoz Seýrnek varaſſahan , Felele hw̋neký Eſaw , keerlek teghed hog̋ awagý ez en nepem kezzó̗l ký en velem vagýon maraggýanak hozýad the vtadnak kýnnýebſeghere , Monda hw̋ nem zýkſſeegh , de czak azt kýwanom hogý kegýelmeth leellyek te eletted , ýo wram . Tere haza azert azon napon Eſaw Seýrnek varaſſabā Honnan elezer y̋ewt vala es Iacob yewe Sokothnak varaſſahan , hol oth hazat zerze , es megh vona hw̋ Satorat es newezee az helth Sokothnak , az az Sator hellnek , Es onnan mene Salem varaſban , ký vagýon kanaannak felden , mýnek vtanna megh terth vona Sýrýahol , Meſopotamýanak varaſſahol es lakozeek az varaſ mellet , es veen oth ffel mezó̗th , kýn megh vonýaa hw̋ Satorath , Emornak ffýaýtwlSýkemnek atty̋attwl zaaz Baranon , es oth olthart zerezwen , hýwa hw̋ raýtta ýzraelnek ereſſ ýſteneet , Harm keth Cap AZon kó̗zhen kewes y̋dew el mwlvan , monda vr yſten Iacobnak , kel ffel ennen es mený Betelhen es lakozýal ott , Es zerez ot oltart wr ýſtennek ký teneked ýeleneek akkoron mýkoron te atyadffýanak Eſawnak elette fwtz vala , Iacob azerth egýhe hýwan mýnd hw̋ haza nepeth monda , Hannýatok el mýnd az ýdeghen yſteneketh tý kezzeletek es týzttwllýatok megh , es valtoztaſſatok el tý rwhatokat , kellyetek ffel menny̋wnk Betelhen , es zerezýw̋nk ot oltart wr ýſtennek ký megh halgatot enghemeth en nýomorwſagomnak napýan es en vtay̋mon tarſſom volth , Hw̋neký adaak azert mynd az balvan ýſteneketh kýk nalok valanak , es hw̋ fýló̗kó̗n valo ekeſſeegheketh , Es ottan el aſaa hw̋ket az fenýeſſanak alatta , ký ſýchem varaſanak kýw̋le vagýon , Mýkoron azert el eretteneb vona , megh rettentee wr ýſten mýnd az varaſokath kýk hw̋ kó̗zw̋ló̗k valanak , es nem mereezleek hw̋tet ýznýe , ýewe azert Iacob , Lwzam varaſban kanaannak feldeere kýnek vezeteek Vezeteek newe wala Beetel ennen maga es mýnd az nep hw̋ vele , es oltart zerze ott , es newe az helth ýſten hazanak , mert {XVIb} ott ýelent vala megh hw̋neký wr ýſten mýkoron fwtna hw̋ attýaffýanak elette , Azon y̋dó̗hen es azon helýen hala megh delbora Rakelnek babaýa , es el temetteteek azon Beetelnek hegýe oldalan egý czerffanak alatta , es newezteteek az helý Sýralmas czerffa , Eſmegh azert ýeleneek megh wr y̋ſten Iacobnak mýkoron ký terth vona meſopothamýabol , es yewt vona Beetelbe Es megh aldwan hw̋tet monda , y̋maran towabbaa nem hy̋wattatol Iacobnak , De ýzrael lezen teneked newed , es newezee hw̋tet Izraelnek . Es monda hw̋neký En vagýok mýnden hato ýſten , zaporoggýal es ſokaſſwl megh , nemó̗th es nemzethſegheknek neepeý zarmaznak ký te beló̗led , Sok kýralýok ýewnek ky az the meehedbó̗l , Es az feldet kýt en Abrahamnak es yſaaknak attam , azth theneked adom , es the magodnak te vtannad , es ezek megh mondwan , el enýezeek hw̋ eló̗le , Iacob kedegh egý kew ozlopot elezte ffel azon helýen hol hw̋neký zolt vona wr ýſten es aldozatot aldozwan hw̋ raýtta , es olaýýal megh ewnthwen newezee , hw̋ neweet Beetelnek , Onnan ký zalwan . ýewe ewz ýdó̗ben az feldre ký výzen effrataban , hol ott Rakel hw̋ zýleeſſenek nehez voltaerth eſſek nagý korſſaghban , es monda hw̋neký az baba , Ne akar feelný mert maſtan es fýad lezen : Mýkoron azert hw̋ lelkeet ký akarnaa boczataný az nagý neheſſeeghnek mýatta es hw̋ halala el kezelghethne newezee hw̋neký neweeth Bennoný , az az en keſſerw̋ſeghemnek ffya , Attýa kedegh Newezee benýamýnnek , az az y̋oghnak ffya , Hala megh azert ott Rakel es temetteteek el azon wton , ký výzen effrathaban , az az Bethleemben Iacob kedegh egý nagý kew ozlopoth temethe ffel Rakelnek koporſſoýa fó̗ló̗th . Onnan ký nýomothwan , ytee megh hw̋ ſatorat Czordanak tornýanal , es mýkoron ott lakoznanak , meene el Ruben es ýſmeree megh hw̋ attýanak zeretó̗ýeeth , kýt hw̋ attya ottan megh twdaa . Valanak kedegh Iacobnak týzen keth ffýaý , Lýa azzonnak ffýaý Ruben , Sýmeon , Leui Iudas yſakar es zabulon , Rakelnek ffýaý Ioſeff es benýamýn , Balanak rakel leanýanak ffýaý dan es Neptalým , zelfeenek Lýa leanýanak ffýaý gad es aſſer . Ezek Iacobnak ffýaý , kýk hw̋neký lettenek Sýrýabelý Meſopotamýaban , yewe azert hw̋ attýahoz Iſaakhoz Mambrebe Arbenek varaſaban kýnek newe ebron , hol ott lakozanak Abrahā es ýſaak , es teleenek be ýſaaknak ýdeý zaz keth negýwen eztendó̗k , mwlek ký ez výlaghbol es vetteteek hw̋ neepe vtan , veenſeghben es tellýes ýdeýben , es temeteek el hw̋tet Eſaw es Iacoh hew ffýaý Harm harom Cap EZek kedegh Eſawnak nemzethſeghý , hw̋ az edom , Eſaw veen felet maganak kanaannak leaný leaný kó̗zzó̗l , adath , etews fýanak Elomnak leanýat , Maſýkath oolýbamat eweoſ belý Sebeon ffýanak , Anenak leanyath , Harmadot Baſemath ýſmaelnek leanýat Nabaýothnak hwgaath , Ada azert hoza magzatot Kýnek newe elýffaz , Baſemat zy̋lee Rahwelt , Oolýbama kedegh zýle ýehuſt ýhelont es Coreeth , Ezek eſawnak Fýaý kýk my̋nd zýlettenek hw̋neký kanaannak feldeen . Veevee ffel azerth Eſaw hw̋ ſeleſſeeghýt fýaýth es leanýt es hozýa tartozoýth , es mýnden hazabely̋ morhaýth ýozaghýt , {XVIIa} es barmaýth es mýndeneketh kýketh gýeýteth vala kanaannak feldeen , meene maſ tartomanba es el tawozeek hw̋ attýaffýatwl Iacobtwl , Merth ýghen kazdagok valanak , es egýetemben nem lakhathnak vala , es nem býrhatta vala el , hw̋ zýleteeſeknek lako helýe hw̋ vagýoknak ſokaſſagaerth , Lakozeek azerth Eſaw Seýrnek hegýeen , hw̋ az edom . Ezek azert Eſawnak nemzethſeghÿ edom atýanak , Seýrnek hegýen , Es ez hw̋ ffýaýnak newó̗k , Elýffaz adanak Eſaw feleſſeeghenek elſew ffýa , es Rahwel Baſemath ffýa , Leenek Elýffaznak ffýaý , Teman , omar , Seffwa , gathan es Cenez es choree . Vala kedegh thamna elýffaznak mathkaya , ky zy̋lee hw̋ neký Amalekó̗th . Ezek adanak Eſaw elſew feleſſeeghenek ffýaý , Rahwel ffýaý ezek , Naath zara , Semma es meza , Ezek Baſemathnak Eſaw maſod feleſſeeghenek ffýaý , Ezek Eſaw fýaýnak feýedelmý , Eſaw elſew ffýanak Elýffaznak fýaý Theman herezegh , Omar herczeg , Seffwa herczegh , Cenez herczeg , koree herczegh , Gathan herczegh , Amalek her , Ezek elýffaznak ffýaý edomnak feldeen , es ezek adanak ffýaý , Es ezek Rahwelnek ffýaý Naath herczegh , zara herczegh , Semma herczegh , meza herczegh , Ezek Rahwelnek ffýaý , edomnak feldeen es Baſemathnak ffýaý , Es ezek oolibamanak Eſaw feleſſeeghenek ffýaý , yehws herczegh , ýhelon herczegh , Chore herczegh , ezek oolýbamanak Ana leany̋anak ffýaý , Ezek Eſawnak ffýaý es herczeghý , hw̋ az edom . Ezek ſeýrnek horreuſ fýanak fýaý , Lothan , Sobal , Sebeon , Anan , dýſon , eſer es dýſan , Ezek ſeýrnek horreoſ fýanak fýaý edomnak feldeen , Lotannak valanak ez Ellyen new̋ fýaý , herreoſ es eman . Vala kedegh Lotannak hwga , thamna , Sobalnak kedegh fýaý ezek , Alvhan , maneeth , ebal Seffý es onan , Sebeonnak fýaý ezek , Akýa es Anan , Ez az Anan ky̋ hew výzeth talala az pwztaban , mýkoron ó̗rýznee hw̋ attýanak Sebeonnak zamarýth az pwztaban , kýnek vala egy ffýa dýſan maſ leanýa oolibama , Dýſannak fýaý ezek , Abdaz , ýeſbam , ýektram es charan , Eſernek fýaý ezek . Balaannan , zewan , es achan , Dýſannak meegh es valanak ffýaý hws es Aran , Ezek azert horreoſnak ffýaý , Lothan herczeg , Sobal herczeg , Sebeon herczeg , Ana herczeg , Dýſon herczeg , eſer herczeg , dy̋ſan herczeg , Ezek az horreoſoknak herczeghý kýk mýnd vralkottak Seýrnek feldeen , Az kýralýok kedegh kýk orzaghlottak edomnak felden , mýnek elette yzrael ffýaýnak kýralýok nem volth , Ezek , Balak Beornak ffýa es hw̋ varaſaanak newe Denaba ky̋nek hw̋ halala vtan , orzaghla Iobab Bozraý Zarenak ffýa . Mýkoron az es megh holth vona orzagla hw̋ helyette hwſan themannak feldebó̗l . Az es ký mwlwan orzagla hw̋ vtāna Adad Badadýnak ffya ky megh gýó̗zee Madianth moabnak tartomanýaban kýnek lakozo varaſa vala ay̋wth , Mýkoron azes megh holth vona tamada hw̋ vtanna Semla , Maſerekabol , Az es el mwlwan , tamada hw̋ vtanna Sawl rooboth výze melló̗l . Mýkoron az es el mwlth vona tamada ffel hw̋ vtanna Balanan akkobornak ffýa , Az es kÿ mwlwan orzagla hw̋ vtāna Adad , kýnek hw̋ varaſa vala ffow es hw̋ feleſſegheenek vala newe meezabel , mýzab leanýanak mattrethnek leanýa , Ezek azerth eſaw nemzethſegheenek herceghý mýnd helýekhen , mýnd newezetó̗kben , Thamna herczegh Alwa Herczegh , Iebeth herczegh , oolibama hercegh , Ela hercegh , ffýnon herceg , Cenez hercegh , Theman hercegh , mapſſar hercegh , mabdýel hercegh , hýram {XVIIb} hercegh Ezek edomnak herceghý , lakozwan hw̋ býrodalmoknak feldeen , hw̋ az Eſaw ýdwmeoſoknak attýok Lakozok kedeg Iacob kanaannak feldeen : kýn hw̋ attýa es lakozot vala . es ezek hw̋ nemzethſeghý Harm Neegy Cap IOſeff mýkoron týzen hat eztendó̗s vona , barmot ó̗rýz vala hw̋ attýaffýaýwal , Es vala hw̋ attýa feleſſeeghýnek Balanak es zelffanak ffýaýwal Vadolaa be azert hw̋ attýaffýaýth hw̋ attýanak elette gonoz býnnel . Izrael kedegh zerethý vala Ioſeffeth mýnd az teb ffýaýnak felette , mýerth hogý hw̋ veenſegheben zýltte vona hw̋tet es zerze hw̋neký zw̋tt kenteſſ rwhat . Lathwan azert azth az hw̋ attýaffýaý hogý nagýob zerelmes vona hw̋ attýoknal , gy̋w̋ló̗lýk vala hw̋tet es ſemýt ſem zolhatnak vala hw̋neký bekeſſegghel .Tó̗rteneek azert egý y̋dó̗ben hogý hw̋ almaath bezeellenee megh hw̋ attýaffýaý eló̗th ký annal es nagýob oka leen , es fōdementoma az gýw̋ló̗ſſeghnek . Mōda azert Ioſſeff hw̋ attýaffýaýnak , Halgaſſatok megh az en almamat kýth lateek . Lattatýk vala hogý mý keweketh kó̗tó̗zneenk az mezó̗n es olý mýnt az en keewemet ffel kelný es allaný Az tý keeweteketh kedegh kó̗rw̋l allany̋ es ýmadný az en keeweemeth . ffeleleenek ottan hw̋ attýaffýaý Nem de mý kýralýwnk ee leez the , awagý the býrtokod alaa vettethw̋nk ee my̋ ? Ez bezeednek azert es alomnak mondaſſa nagýob gýw̋ló̗ſſeghnek oka len , Annak vtanna mas almath es lata , kýt megh ýelenthwen hw̋ attýaffýaýnak monda , Latam almāba Olý my̋nt az nap , es az hold , es ty̋zen egý cýllagok ýmadnanak enghemeth kýth my̋koron hw̋ attýanak es attýaffýaýnak megh ýelentet vona , megh feddee hw̋tet az hw̋ attýa , es monda Mýt akar ez alom kýth lattal . Nemde En es anýad , es attýadffýaý ýmadwnk theghed ez felden ? ýry̋gkeduek vala azert hw̋ rea , hw̋ attýaffýaý , Attýa kedegh ez dolgot vezteghſeghel magaba forgattýa vala . Mýkoron azert az teb attýaffýaý barom ó̗rýzeſekben lakoznanak Sýkembe , monda hw̋neký Izrael , Az the attýadffýaý Sýchembe ó̗rýznek ýohoth , de ýew̋el hogý hw̋ hozýaýok kýlgýelek teghed , hw̋ kedegh keez vag̋ok vgý mond . Mený el es laſſad megh ha mýndenek ýol vannak te atyadffýaynal , es az barmoknal es mond megh ennekem mýth mýwelnek , El boczathwan azert Ioſeffeth , Ebronnak vó̗lgyebó̗l , Sýchembe , Es mýkoron megh talalta vona hw̋tet egý ember az mezó̗n bwdoſwan : kerdee megh , mýt kereſnee , Es monda . Az en atýamffýaýth kereſem ýelencz megh ennekem hol ó̗rýznek barmoth . Es monda hw̋neký az ember . El meenenek ez herró̗l hallam kedegh hw̋ket mondwan . Menny̋wnk el dothaýmba . Meene el azert Ioſeff hw̋ attýaffýay vtan es talalaa megh hw̋ket dothaÿmba kýk mýkoron lattaak vona hw̋teth tawl ýewný , mýnek elette hozýayok kó̗zelghethne , gondollyak vala hog̋ megh ó̗lneek hw̋tet : es egý maſnak mondnak vala . ýme hol az alom lato . yewetek el ó̗llýó̗k megh hw̋tet , es veſſek egý oo kwthba , es azt mongýok hogý kegýethlen vagý martha megh hw̋tet . es akkoron megh laczýk . mýth haznaltanak hw̋neký hw̋ alom lataſý . Halwan kedegh Azth Ruhen ýgýekó̗zýk vala hw̋tet meg zabadoýtaný hw̋ kezó̗kbó̗l , mondwan Ne ó̗llyó̗k megh az hw̋ lelkeeth . es ne ó̗nczek ký az hw̋ vereeth . De ýob hogý veſſetek {XVIIIa} hw̋tet egý oo kwthba , ký az pwztaban vagýon , es az thý kezetó̗keth tarczatok megh artathlan : Azth kedeegh azerth mongýa vala : akarwan megh zabadoýtaný hw̋tet hw̋ kezó̗kbó̗l . Es hw̋ attýanak megh adný . Ottan kedegh mýnt hw̋ attýaffýaýhoz ýwta , le vethkó̗zteteek hw̋tet hw̋ rwhaýabol . es eg̋ oo kwthba weteek kýbe ſemý výz nē vala . Es annak vtanna le ýlween hogý ebeelleneenek , lataak az ýſmael nemzetýt , Galaad tartomanýabol az wton el menný , es hw̋ terhes teweeyeketh draga kenetet , zwrkoth es olaýt egýptomba výnnýe : Monda ottan Iudas hw̋ attýaffýaýnak . Mýth haznal mýnekw̋nk ha meg ó̗llýó̗k my attyankffýath es el enýeztýek az hw̋ veereeth , ÿob hogý aggýok el az ýſmael ffýaýnak es az mý kezw̋nk ne fertezteſſeek megh . Mert hw̋ es mý attýankffýa es mý teſtw̋nk Enghedeenek ottan hw̋ bezeedenek az teb attýaffýak , Es mýkoron azon vton el menneenek nemýnemw̋ kalomarok madyan nemzeebó̗l . Vonýak ký Ioſeffeth az oo kwthbol , es arwlaak hwz ezýſth penzen , kýk výveen hw̋tet egýptomban Ruben kedegh terween az oo kwthzor nem talala oth az gýermeketh , es megh zaggathwan hw̋ rwhaýat , meene hw̋ atýaffýaýhoz es monda . Az gýermek oth nýnczen es en howa meennýek ? vevek ffel azert hw̋ rwhaýat es maartak egý ýohnak veereben kýth akkoron megh ó̗ltenek vala : el kýldween nekýketh hw̋ kó̗zzó̗ló̗k , kýk az rwhat hw̋ attýoknak výnnek es azth mondanaak , Ezth az vton talalok , ýſmerd megh ha az the ffýadnak rwhaýa awagý nem , kýt mýkorō Mýkoron megh ýſmerte vona az hw̋ attýa monda Ez az en ffýamnak kenteſſe kegýetlen vad megh zaggatta hw̋tet , gonoz vad beſtýe ette megh Ioſeffet . Es ottan megh zaggathwan hw̋ rwhaýath ethezeek Cýliciomba . ſýrathwan nagý ſok ýdeýgh az hw̋ ffýath , Egýbe gýw̋leenek azert mýnd az hw̋ ffýaý hogý megh engheztelneek hw̋ attýoknak banathýat hw̋ kedegh ſemý výgaztalaſth nem akara venný . de monda Le zallok az en fýamhoz , ſýrwan poklokra , megh maradwan azerth azon ſýralomba , az kalomarok adak el Ioſeffet egýptomba ffwtýffar new̋ papnak . ffaraho off meſtereenek es hadnaggýanak Harm : ewth Cap ZAlla le azerth Ioſeff egiptomba . es wr ýſten vala hw̋ vele , es mýndenbe ýo zerenczaýa vala , Lakozeek azerth hw̋ vranak hazanal : ký ýol megh ýſmerte vala hogý wr ýſten vona hw̋ vele , es vala mýth mývelne mýndenben wr ýſten ýgazgathna hw̋tet kegýelmet lele azerth Ioſeff hw̋ vranak elette es zolgal vala . hw̋neký . ký mýndenth hw̋ neký hagýwan . býrýa vala mýnden hazaath , es mýndeneket kýketh hw̋neký hagýot vona . Es aldaa megh wr ýſten Ioſeff vranak hw̋ hazaath . es zaporoýttaa megh mýnd hazaban . mýnd mezeýn , mýnd eegýeb ýozagaban Ioſeffeert Mýnd addeglan es ſemýt nem ezýk vala hanem czak kýneret Vala kedegh Ioſeff zeep zýnw̋ es ekes zemelýw . Sok napoknak azert vtanna . vetee hw̋ azzonýa zemeýth Ioſeffre es mōda Alwgý en velem , ký ſemý keppen nem enghedween az gonoz teetemeennek mōda hw̋neký . ým az en vram mýndeneketh en kezembe enghedet , es nem twgýa mý ýngýen hw̋ hazanal legýen . Es ſemý nýnczen ký en hatalmam alat nē vona es kýt ennekem nem enghedet vona te naladnal kýl ký hw̋ feleſſeghe vag̋ My̋keppen tehetem azert ez gonoſſagot hogý veethkó̗zneem en vram yſtennek ellene ? Naponked eellýen nemw̋ bezedeket mond vala hw̋neký az azzon kedeegh keeſſerghetý vala az ýffýath , az kedeegh ſemýkeppen {XVIIIb} nem enghed vala hw̋neký Tó̗rteneek azert egý napon , hogý Ioſeff az hazban be menne hogý valamýth ennen maganak czelekó̗dneek az azzon kedeegh vtanna olalkodwan ragadaa megh hw̋ rwhay̋anak zaarnýath mondwan , alwg̋ velem , Ioſeff kedegh neký boczathwan hw̋ palaſtýat ký fwta onnan Mýkoron azt latta vona az azzon hogý kezeebe maradoth vona hw̋ rwhaýa . es hw̋tet megh wtalta vona , hozýa hýwan az wdwar belý neepeket es monda hw̋nekýk ýme az en vram ede be hozta ez ſÿdo ember hogý zemeermó̗th tenne mý raýttwnk Bel ÿewe en hozýam hog̋ zepló̗t tenne en raýttam , mýkoron kedegh en kýaýtottam vona , ottan el fwtameek kezembe hagýwan hw̋ palaſtýath , Annak azert býzonſagara tarta megh az palaſtot hogý megh mwtatnaa hw̋ Vranak mýkoron haza ýewne , Mýnt azert haza ýewt vona , nagý haraggal monda , Bel hoztad ede ez Sýdo zolgat hogý zemermó̗th tenne en raýttam Mýkoron hallotta vona en kýaýtaſomat , ot hagýaa hw̋ palaſtýat kýt tartok vala es ký fwta , Azt halwan az wr , es el hy̋wen hw̋ feleſſeeghenek bezeedÿt , nagýon megh haraghweek , es vetee Ioſeffeth az temleczbe hol oth az kýralnak keth zolgaý tartathnak vala kó̗tó̗zwe Vala kedegh wr ýſten Ioſeffel , es kenýerw̋lween hw̋ raýtta , malaztot ada hw̋neký az temlecztarto meſternek elette ký hw̋ kezeeben enghedee mýnd az ot megh kó̗tó̗zó̗t foglýokat , es vala mý lezen Vala mýnd hw̋ atala zolgaltatýk vala ký Wr ýſten vala kedeg hw̋ es mýndenben ÿgazgattýa az hw̋ wtath . Harmyncz hatod Cap EZek azert ezenkeppen lewē torteeneek hogý azonkó̗zbē az kýralnak keth off meſterý vethkó̗zneenek , az aztalnok es az Sýthew , Megh haraghwan azert hw̋ reao''k ffaraho , vettetee hw̋ket az hadnag̋ temleczebe , kýben Ioſeff es vettetó̗t vala , Az temlecz tarto meſter kedegh adaa ottan hw̋ket Ioſeff kezeeben , es zolgal vala hw̋nekýk Mýkoron egy kewes ýdew el mwlt vona es azok az fogſaghban tartathnanak Egy eýel latanak mýnd ketten almath ký mÿnd ennen feýeere , kýkhez mýkorō regghel be ment vona Ioſeff . es latta . hogý zomorwk volnanak , megh twdakozeek raýtta mondwan . Mýre zomorwb az tý orczatok ma honnem egýebkor Azok mondanak : Almat lattwnk es nýnczen ký megh magýarazýa mýnekw̋nk Monda ottan hw̋nekýk Ioſeff . Nemde ýſtenth nezý ee annak magýarazattýa ? Mongýatok megh ennekem mýt lattatok Bezeelle megh az elſew . az aztalnok meſter az hw̋ almaat , Latok vala en elettem egý zelew tw̋th , kýn laſſottaban harom veſſewt newekó̗denek , es harom býmbok , Annak vtanna megh výragozwan megh eereek hw̋ zeló̗yó̗k , Es ffarahonak poharat en kezembe : Le zedwen azert az zeló̗th , zýreem be az poharban ; es adeek ýtalth ffarahonak , Ottan ffelele Ioſeff mondwan , Ez az alomnak magy̋arſſaga Az harom zelew veſſew ýegzý azth hogý meegh harom napok vtan megh emlekó̗zýk ffaraho kýral az the zolgalatodrol eſ megh az elſew týzteſſeeghben vezen teghed , Es azonkeppen mýnt elezer zokaſod volth poharth tartaz es zolgalz hw̋ eleýbe , De keerlek emlekó̗zýel megh en rolam mykoron teeneked ýol leend dolgod , es tegý ýrgalmaſſagot en velem es emlekó̗zýel megh rolam ffaraho kýralnal Hogý výgýen ký enghemet es ez temleczbó̗l mert vrozwa hozattam az Sýdoſaghnak felderó̗l , maſtan es artatlan vettettem ez temlecznek vermeeben Lathwā azth az kýnýer Sýthew meſter hogý bó̗lczen oldotta {XIXa} vona hwneký almaath , monda , En almat lateek , Lattatýk vala hogý harom zapw lýzth vona en feýē fó̗ló̗th , es eggýk zapwban ký mýndennel feellýeb vala , aloýttom vala hogý mýnden eethket hw̋ benne výnneek kýket en meſterſeghemmel zerzeneek , es az egghý madarek hw̋ beló̗le eenneenek Felele annak es Ioſeff , Ez az the almadnak magýarſſaga , Az harom zapwk harom napot ýegýeznek kýk vtan el veetetý ffaraho az the feýedet , es kerezt ffara akaztat ffel , es az eghý madarah zaggatýak el az the teſtedet Azon napnak vtanna . vala ffarahonak zýletetý napýa , ký napý vendeeghſeghet ten hw̋ zolgaýnak , hw̋ lakozaſſa kó̗zó̗th emlekó̗zeek megh az poharnok meſterrel , es az kynyr Sythew meſterrel Adaa megh az eggýknek hw̋ týztýt hogý eleýbe zolgalna . Az maſodýkat hagýaa hogy ffel akazýak hogý az hw̋ almoknak lataſa megh býzonýwltathneek . Az kedegh kýnek ýo zerenczaýa leen el felethkó̗zeek hw̋ almanak magýarazo meſtereeró̗l Harm heet Cap KEth eztendó̗knek kedegh vtanna , Lata almath ffaraho kýralʼʼ es ffel Seerkenwen hw̋ nýwgodalmanak vtanna , mýkoron megh výrradot vona , nagýon megh ýede es feelelme , es ottan valo hol egýptomban neezó̗k es bó̗lczek valanak mýnd be hýwataa , es mýkoron megh mondotta vona az almat hw̋ eló̗ttó̗k ſenký nem leen ký megh feýthette vona , akkoron ottan megh emlekó̗zeek ah dologrol az poharnok es monda , Megh gy̋onom az en býnemeth Mýkoron megh haragwt vona az kýralʼʼ hw̋ zolgaýra enghemet es az kýnýr ſýthew meſtert vettettee hw̋ hadnagý feýedelmeenek temleczeben , hol oth egý eeýel mýnd ketten almat latank , ýewendó̗nek býzonſagat Vala kedegh oth egý Sýdo gýermek azon feýedelemnek zolgaýa , Kýnek megh mondwan az mý almwnkath , megh hallok hw̋ tw̋le : ký annak vtanna vota keppen megh tó̗rteeneek , En az en týztembe be zalleek az maſwnk kedegh ffel akaztateek . Ottan azert az kýralnak paranczolattýara Ioſeffet az temleczbó̗l ký hozwan , megh nýreek hw̋tet es rwhaýat el valtoztathwan be výveek kýralʼʼ eleeben , Ottan monda hw̋neký Almat lateek en es nýnczen ký meg mag̋arazýa , De hallottam hogý the bó̗lczen meg tudot oldanýa Felele Ioſeff Ennalamnal kýl ýol ffelelth wr ýſten ffarahonak . Megh bezeellee azerth ffaraho hw̋ almaat kýt latot vona Lattatok vala allanom egý výz parttýan es heeth ó̗kró̗keth az výzbó̗l ffel zallany , kýk ýghen felette zepó̗k es keweró̗k valanak . kýk az význek mellette zó̗ld fýweth eeznek vala , Es ýme azokath kewetýk vala egýeb heet ó̗kró̗k olý ýghen rwtak es ezteweró̗k , kýkhez haſonlatoſth ſoha egýptom feldeen nem lattam , kýk megh mardoſwan es megh emeezthwen az elſewketh , ſem eeleghet nem mwtathnak vala , de azon eztewerſeegh es herwadatoſſagh vala hw̋ raýtok az wtan ffel ſerkeneek . De eſmegh ottan el zwnnyadwan maſ almat latek , Heeth gabona feýek newekó̗dnek vala egý zaron tellýeſek es zepſeghwk , Maſ hetek newekó̗deenek azok vtan olý yghen aprok es ó̗ztó̗weró̗k , kýk az elſewknek zepſeghó̗keth mýnd megh emeezteek Meg bezeelleem az neezó̗knek es az bó̗lczeknek ez almakath es ſenký nýnczen ký megh feýtenee Felele ottan Ioſeph es monda az kýralnak hw̋ alma mýnd eegý kýth wr ýſten akar tenný . megh ýelentetthe ffarahonak . Az heeth zep ó̗kró̗k es az heeth tellýes gabona feýek : heet eztendegh , Valo bewſeghó̗ket y̋egy̋eznek Es az heeth ó̗zthó̗wer megh zakaztodot ewkró̗k es az heeth apro megh herwadot gabona feýek heeth eztendeegh valo zýkſeghó̗keth ýegýeznek , Kýk mýnd eellýen modon tó̗rteennek , {XIXb} ýme heeth eztendó̗k ýewnek nagý bewſegheſſen , mýnd tellýes egýptomnak feldeen : kýket annak vtanna kewethnēk eſmegh eegýeb heet eztendó̗k olý nagý zÿghſeegghel hogý el feleggýeek mýnd az eleeb belý bewſeghó̗t , mert megh emeeztý az nagý ehſeegh mýnd ez egheez feldet ; ez az wr ýſtennek akarattýa kýt the lattal , hog̋ el ýewýen es be telly̋eſeggy̋eek Maſtan azert kereſſen az kýral belcz es gýorſſ emberth vala kýth es veſſe feýedelmwl egýptomnak feldeen , ký zerezýen týztartokat mýnden tartomanýokban kýk mýnden gabonanak ewtó̗d reezet kýk az heet hewſeghes eztendegh teremnek , gýeýcze be mýnd az kýralnak Czýreeben es aztagaban , hogy kýk tartaſſanak az heeth ýewendó̗ eztendó̗knek zýkſeeghýre , ký akkoron gýettrendó̗ lezen egýptomoth , Kellemetes leen azert ffarohonak es mýnd hew zolgaýnak ez tanacz , Monda azert az kýralʼʼ hw̋nekýk Nem de talalhatwnk ee eellýen embert ký ýſtennek lelkeewel tellýes legyen ? Monda ottan Ioſeffnek . mert megh ýelentette , ýſten teeneked mýnd azokat kýketh zolaal , Nem de bó̗lczebbet awagý hozýad haſonlatoſth talalhatok ee maſth The leez en tellýes hazamon few es az the zadnak paranczolattyara engheggýen mýnden neep , czak ez egý orzagomnak zekýwel mullak ffel theghed . Monda eſmegh ffaraho Ioſeffnek yme feýedelmee tettelek theghed tellýes egýptomnak fó̗ldeen , veve ký azert kýral hw̋ wýabol peczetes gýrwýet es adaa hw̋ wýaban : es ottan býbor palaſtal rwhazaa megh hw̋tet es aran lanczot vete hw̋ nýakaban , Es ffel hagataa hw̋tet hw̋ maſod kýralý zakereere , az kýaýtot elette boczathwan Hogý mýnden hw̋ elette terdre eſſneek es twdnaak , hogy hw̋ vona gubernatora mýnd tellýes egýptom feldeenek , Monda eſmegh ffaraho kýralʼʼ Ioſeffnek , En vagýok faraho , de az the paranczodnak kýwle ſenký ſe kezeet ſe labaath megh ne mozdoha tellýes egýptomnak felden , Es ott el valtoztataa hw̋neký neweeth Es newezee hw̋tet egýptomý nýelvó̗n ez výlaghnak ýdwó̗zeýteýeenek Es feleſeeghet ada hw̋neký , fwtýffar papnak leanýath kýnek aſſeenek vala newe , ký zalla azert Ioſeff egýptomnak feldeere Harmýncz eztendó̗s vala kedegh az ýdó̗ben mýkoron kýralnak zýne eló̗t all vala , es megh kerw̋lee mýnd tellýes egýptomnak tartomanýt . ýewe el azert az heet eztendeý bewſeegh , es mýkoron megh arattak vona , az gabonakath mýnd be gýeýtee egýptomnak czýreben , azonkeppen teenek mýnd az varaſokban es , Anne vala azert az gabonanak bewſeghe , mýnt az tenghernek fewenýe es hw̋ ſokaſſaga mýnden meerteketh el haladna : Ioſeffnek azert leenek keth ffýaý mýnek elette az zýkſeegh el ýw̋ne Az elſó̗th newezee Manaſſeſnek mondwan el felettetee wr ýſten en velem mýnden en neheſſeeghýmet , es en atýamnak hazaath , Es az maſýkat newezee Effraýmnak mondwan , megh zaporoýtta enghem wr ýſten en zeghenſeghemnek felden Azert el heet bewſeghnek eztendó̗ý , es el kó̗zelgheteenek az ehſeegnek maſ heet eztendó̗ý kýket megh mondot vala Ioſeff , es mýnd ez zeles výlagon el hatalmazeek az zýkſeegh , tellýes egýptomban es ehſſeegh vala . Mykoron azert megh eheztenek vona . kýaýtta az ſok neep ffarahora , eeledelt keerwen ký felelee mondwan : mennýetek Ioſeffhez es vala mýt hw̋ mondand azt tegýetek Naponked kedegh newekó̗dýk vala az ehſeegh es mýnden varaſba arwllýak vala az gabonath , De meegh kýwó̗l orzaghbol es oda ýewnek vala gabonaerth Har nyolc Cap MEgh halwan azert Iacob hogý eeledelth arwlnanak egýptomban monda hw̋ ffýaýnak . Mýth reſtelkó̗ttó̗k hallottam hogy gabonat arwlnak egýptomba , Menny̋etek el veegyetek zýkſeeghw̋nkre valot , hogý ne fogýathkozýwnk {XXa} el ez zýkſeeghbe , Lee zalwaan azert egýptomba Ioſeffnek attýaffýaý týzen hogý gabonat veenneenek , Benýamýnt otthon hagýwan atty̋anal , El menwen azert hw̋ attyaffýaý egýebekkel nagý ſokan egýptomba vaſaarlaný , Mert nagý ehſeegh vala kanaannak foldeen es hol ot Iacob lakozýk vala , Ioſeff ffýa kedegh feýedelem vala egýptomnak fó̗lden , es hw̋ akarattýa zerent arwllýak vala el az gabonath neepeknek . My̋koron azert ýmattaak vona hw̋tet hw̋ attyaffýaý es megh ýſmerte vona hw̋ket , olý mýnt ýdeghenekhez kemeenſegghel zool vala , es monda hw̋nekýk , Honnan ýettetó̗k , azok feleleenek , kanaannak feldeeró̗l hogy eeletó̗t vegýwnk mý zýkſeghw̋nkre , es nem ýſmerýk vala hw̋tet hw̋ attyaffýaý . Megh emlekó̗zwen azerth az alomrol kýt neha latot vala , mōda hw̋ nekýk tý kýmó̗k vattok , es azert ýettetó̗k hogý ez feldnek mývotat laſſatok , kýk mondanak , nynczen wgýan ýo wram , de the zolgayd azerth yettw̋nk hogy eennw̋nk vegýwnk . Mýnnýaýan egý ember ffyay vagywnk , bekeſſegghel ýettw̋nk ede es ſemý gonozt nem zantanak the zolgaýd , kýknek eſmegh monda . Egyeb keppen vagýon ez fó̗ldnek zertelenſeghet lathný ýettetek . Azok kedegh mondanak . Ty̋zen ketten vagýwnk atýaffýak the zolgaýd , mýnd egy embernek ffýaý kanaannak fó̗ldeen , kýſſebbw̋nk mý atyankkal vagýon , eggýwnk megh holth ez wgy mond , az , kýt mondeek týnektek hogý kýmló̗k vattok , ymaran Azerth azt megh akarom býzonoýtanō Faraho kýralnak egheeſſegheere mondō hogý eennen addegh ký nem meentek mýglen az kýſſeb atýatokffýat ede hozýatok , kýlgýetek el kó̗zzó̗letek eggýeth ký hozýa ede hw̋tet , tý kedegh foghſaghban leztek , es megh býzonoýtom , ha ýgaz awagý hamýſſ kýt mondotok , ha kedeglen nýlwan kýmó̗k vattok , vettetee azerth hw̋keth ó̗rýzettre harmad napýglan , Es harmad napon monda hw̋nekýk , tellýeſeheetek megh mýt mondeek es eeltek . Mert en ýſtent feelem , ha bekeſegghel ýettetó̗k , eggýk atýatok ffýa kó̗tó̗zteſſeek megh az temleczbe , tý kedegh meennýetek eles výgýeetek el az gabonat kýt vettetó̗k ty hazatokhoz , es hozýatok el ede az tý kýſſeb atýatokffýat hogý býzonoýthaſſā megh az tý bezeetteket es megh ne hallýatok , Vgy teenek azert es ennen magok mondnak vala egý maſnak , Meeltan zenweggy̋ek mý ez nýomorwſagot , mert vethkó̗zttw̋nk az mý atýank ffýa ellen , Lathwan hw̋ lelkeenek keſerwſeegheet mykoron mýnekw̋nk kenýerghene es nem halgatok megh hw̋tet annak okaerth my reank ez nag̋ nýomorwſaagh kýk kó̗zzó̗l egý Ruben monda , Nem de nem mondam ee tý nektek hogý ne akarýatok veethkó̗zný az gýermek ellen , es nem halgatatok meg enghemet , yme ýmaran az hw̋ vere ký kereſtety̋k . Nem twggýaak vala kedegh hogý mýnd ezeket ertenee Ioſeff mert tolmaczon zool vala hw̋nekýk el fordwla azert egy keweſſee hw̋ twló̗k es ſýra , eſmegh hozýayok terween zola , hw̋nekýk , es ffel veven Sýmeont es megh kó̗tó̗zween vgýan elettek hagýaa hw̋ zolgaýnak hogý megh tó̗lteneek hw̋ ýzaakýokat es mýndennek ſaakýaban belee tenneek az penzth , kyt hoztanak vona , adnanak meegh annak felette eenýó̗k valot az wttra kýk mýnd azonkeppen teenek . Azok Kedegh megh terhelwen hw̋ zamarokat gabonawal el eredeenek , mýkoron azert megh zallottak vona , oldaa megh eggýk hw̋ zaky̋at hogý ýzeeket adna hw̋ barmanak , lataa haat az hw̋ penze oth vagýon , Monda {XXb} ottan hw̋ attýaffýaýnak , ýme megh attaak az en penzemeth , felette azert el czodalkozwan es megh haborodwan raýtta mondanak egý maſnak , Mý dolog ez kýth ýſten tezen mý velw̋nk , yeweenek el azert Iacobhoz hw̋ attýokhoz kanaannak fó̗ldeere es megh bezeellek mýnt ýartanak vona , mondwan , Nag̋ kemeenýen zola mý hozýank az fó̗ldnek wra , aloythwan mýnket kýmó̗knek lenný , kýnek feleleenk hogý bekeſeegghel ýettw̋nk vona es ſemý gonozth nē zannank , Ký monda mýnekw̋nk wgý twdom megh hogý bekeſegghel ýartok ha eggýk atýatok ffýat eth haggýatok es haza menwen el hozýatok az thý kýſſeb atýatok ffýat , hogý megh twggýam mert kýmó̗k nem vattok es ez egyýk atyatok ffýat es el hozatom , es annak vtanna vala mýt akartok veenný mýndenre hatalmatok leg̋en , Ez bezeednek vtanna , mýkoron mýndenýk ký entette vona az gabonat hw̋ ſakýokbol , haath mýndenýknek ot vagýon penze , es ottan mýnd megh rettenwen monda az hw̋ attýok Iacob , En ffýaýmnal kýl hagýatok enghemeth lenný , Ioſeff megh holth , Sýmeon kó̗telbe vagýon , Benýamýnt es el akarýatok výnnýe , mýnd en ream terth ez gonoz ſerencza , kynek felele rwben az en keth ffýaýmat bator megh ó̗llýed , ha en megh nem hozandom hw̋tet teneked , Ad en kezembe hw̋tet , Monda ottan hw̋neký , Nem megýen az en ffýam tý veletek oda , ym az hw̋ attyaffýa megh holt es ennen maga marad ot megh ennekem , ha mý tó̗rteenendýk hw̋neký , az ýdeghen fó̗ldó̗n , howa mentó̗k be výzýtek az en veenſeghemet nagý banattal poklokra . Harmyncz kylench Cap AZonkó̗zben kezdee az ehſeg mynd az egheez fó̗ldeth ereſſen gýettrený , es el fogýwan az eeledel kýth egýptombol hoztanak vala , monda Iacob hw̋ ffýaýnak . Mennýetek megh el vegýetek egý kewes eeledelth . Ottā monda Iudas , megh mondaa , mýnekw̋nk az ember nagy eſkw̋eſnek alatta mondwan . Nem lattyatok tý az en zýnemeth ha az kýſſeb atýatok ffýat es tý veletek el nem hozýatok , Ha azert el kýldez eegýetembe meegýw̋nk el ha kedegh nem akarod nem meegyw̋nk . Monda hw̋nekýk Izrael . Azth vgýan en bozzwſagomra tetteetek hogý megh ýelentó̗ttetek atyatok ffýat lenný feleleenek hw̋neký , mert megh kerde my̋nketh mýnden nemzethſeghw̋nkró̗l , mýt twttwnk benne hogý azth mongýa hozýatok el veletó̗k tý atýatok ffýath . Es Iudas monda hw̋ attýanak , Boczaſſad el az gýermeketh en velem hogý meenny̋wnk el , es eelheſſw̋nk , en hozýam veezem hw̋tet es az en kezembó̗l kereſſed megh hw̋tet , ha megh nem hozandom teneked hw̋tet býnes lezek mýnd erekke te ellened . Monda azert hw̋nekýk Izrael hw̋ attýok , ha vgý zýkſeegh lenný , wgý teegýetek , mýnt akarýatok , Výgýetek ez feldý ýo gýmelczeth veletek , es vy̋gýetek ay̋andekot az embernek egý eny̋weth , zwrkoth meezeth , ýo ýllatw kenetó̗th es fenýó̗th , es mondolath , es keth anne penzth , wgý hogý azth es megh výgýetek kýt ſaktokban leeltetó̗k meg netalantan teewedeſben leth , výgýetek el tý atyatok ffýat es veletek , es mennýetek el az emberhez . Az en mýnden hato ýſtenem kedegh tegýe ýo kedwó̗ÿe tý hozýatok , es boczaſſa el az tý atýatok ffýat kýt foghwa tarth , es ez kýſded Benýamýnt es En kedegh mýnt ký ffýaýtwl megh maradot lezek ennen hazol , Vevek ffel azert az attýaffýak az ayandekot , Benýamýnt es ket anne penzt Es meenenek egiptomban Ioſeffhez kýketh mýkoron latot vona es Benýamýnt hw̋ veló̗k , megh hagýaa hw̋ vdwar býraýanak mondwan , Hozd hazba az neepeket es zerez vendeeghſeghet , merth ma en velem eeznek ebeeden , {XXIa} Az zolga kedeegh wgý teen , mýnt megh vala hagýwan es be vývee az nepeketh Oth kedeegh azok megh rettenwen mondanak egý maſnak , Az penzeert kýth mý ſakwnkba leltw̋nk megh hozattwnk ede be , hogý pothwarth kereſſen mý hozýank , hogý eró̗wel mýnd mýnket , mýnd zamarwnkkat zolgalattra kezerehen : Annak okaerth mondanak az ſaffarnak . keerw̋nk ýo vram halgaſſ megh mýnketh , Ennek elette ýettw̋nk vala ede eledelth vennw̋nk mý zýkſeghwnkre , mýkoron azerth ýwtottwnk vona mý zallaſwnkra talalok megh mý ſakwnkba penzw̋nketh , kýth azon zammal megh hozttwnk de meegh maſth es hozttwnk , kýn mý zýkſeghwnkre eeledelt veegýw̋nk . Nýnczen mý twdaſwnkra ký vetó̗tte voth hw̋keth mý terhw̋nkbe , es monda az ſasffar Bekeſſeg hozýatok , ne akarýatok feelný , Az tý ýſtentek es tý atýatoknak ýſtene atta az kenczeth tý zaczkotokba , merth az penzth kýt ennekem attatok tellyeſſeegghel en nalam vagýon , Es ký vývee hw̋ hozýaýok Sýmeonth Es be výveen hw̋keth az hazba megh moſaak hw̋ labokath , es ýzeeket ada hw̋ zamarýnak es Azok kedegh zerzýk vala ffel hw̋ hozoth aýandekokath mýglen Ioſeff ebeedre ýewne , mert megh hallottak vala hogý oth ebelleneenek . Mýkoron azert be meent vona Ioſeff az hazba , neký mwtataak az aýandekot kýt kezekbe tarthnak vala , ýmadwā hw̋tet mýnd le eſween az fó̗ldre , hw̋ kedeegh ýo kedwel nekýk kó̗zó̗nwen megh kerdee hw̋keth mondwan , Egheſſeghbe vagy̋on ee az thý veen atýatok Ky̋ró̗l ennekem zoltatok vala , eelee meegh ? kýk ottan mondanak , Egheez meegh azt the zolgad mý atýank , eel meegh , es feýeth haýthwan ýmadaak hw̋tet , ffel emelwen azert Ioſeff hw̋ zemeýth lataa Benýamýnt hw̋ maſodýk attýaffýath es monda , Ez ee az tý kýſſeb atýatokffýa kýró̗l ennekem zoltatok vala Es monda , wr ýſten ýrgalmazýon teeveled edes ffýam , es azonkezbe be ſýethe az hazba , merth megh ýndwlanak hw̋ taghýaý hw̋ attýaffýan es nem týrhetý vala ſýrathlan , Eſmegh megh moſwan hw̋ orczaýth , ký ýewe hw̋ hozyaýok es monda zerezýetek kýnýereth az aztarra , Es kýnyereth teenek az aztarra , ennen maganak elezer , es annak vtanna hw̋ attýaffýaýnak , es Annak vtanna az Egiptom belýeknek kýk mýnd hw̋ vele zoktak vala ebeellený , De mýerth nem ýllýk az egiptombelýeknek az Sýdokkal ebeellený es lakozný , annak okaerth ký mýnd az hw̋ feleeke melleth ýlee le , es ýghen czodalkoznak vala raýtta , azert mýkoron ký mýnd el vette vona az hw̋ reezeeth az nagýob reez ýewe benýamýnnak vgý hogý ewt reezzel mwlnaa fó̗lw̋l az tebbýt , ennek azert es ýnak hw̋ vele es mýnd megh eleghó̗deenek Negywen Cap PAranczola azert Ioſeff hw̋ ſaffaranak mondwan , telcz megh hw̋ ſakyokath gabonawal es veſd bele mýndenýknek hw̋ penzeketh , az en ezýſth poharomat kedegh es az gabona araath , veſd az kýſſebbýknek ſakýaba es mýnd azonkeppen megh zerezween , Es mýkoron megh výrradot vona el boczataak hw̋keth hw̋ zamarokkal egýetemhe , De mýkoron egy keweſſee az varaſtwl el tawoztanak vona , ottan monda Ioſeff Hw̋ haza ſaffaranak , kelʼʼ ffel es meny̋ vtannok az neepeknek es mýkoron el eerendó̗d , mongýad azth . Mýre tettetó̗k gonozth ýo teetemenýeerth . Az poharth kýt el wrzottatok . Abbol ýzýk az en {XXIb} vram es hw̋beló̗le zokoth ýewendó̗t lathný vezedelmes dolgoth tettetó̗k . Mýkoron azth az zolga megh zerzette vona , ottā feleleenek azok , Mýre zool my wrvnk ellýen zepló̗t hw̋ zolgaýhoz , Nam az elleebbelý peenzth , kýt mý ſakwnkba meg talaltwnk vala azt es tellýes zamzerent megh hoztok teeneked kanaannak feldeeró̗l , es mýkeppen leheth hogý ennen mý vrwnknak hazabol ezýſtet awagý arany̋at el vrzottwnk vona . Vala kýnel the zolgaýd kó̗zzó̗l azt megh leelendýk kýt kerez , hallyon meg es mý mýnd erek zolgaý legýwnk mý vrwnknak , ký ottan monda , wgý legýen az tý ſentenciatok zerenth , Vala kynel megh talalangýak az legýen en zolgam es tý Býntelenek leztó̗k Ottan azert lewe hanýwan az feldre hw̋ ſakýokath es mýnd megh kereſwē talalaa megh az poharth Benýamýn ſakýaban . Azok kedeeg azth lathwan ottan , my̋nd megh zaggataak hw̋ rwhaýokat es ffel kó̗tó̗zwen hw̋ terhó̗keth hattra tereenek az varaſba . Ottan azert mýndennek elette Iudas meene be hw̋ attýaffýaýwal Ioſeffnek eleýbe , es mýnd feldre eſſeenek hw̋ eló̗tte kýknek ottan monda , Myre akartatok ezenkeppen czelekó̗dný , Awagý nem twggýatok ee hogý nýnczen en hozýam haſonlatoſ yewendó̗ lataſnak twdomanýaban , kýnek monda Iudas . Mýth felelhetw̋nk mý vrwnknak elette , awagy mýth zolhatwnk , awagy mýt tehetw̋nk ellene . Wr ýſten gonoſſagoth leelt the zolgaýdnak kó̗zó̗tte , ýme ýmaran mýnd mý vrwnknak zolgaý vagýwnk , az es kýnel megh lelteek az poharth . Felele ottan Ioſeff , tawolý legýen az en tw̋lem , hogý azt teenneem Hanem ký az en Poharomat el vrzotta az lezen en zolgam , tý mennýetek bekeſſegghel haza tý atýatokhoz , kó̗zelben meene hozýa Iudas es nagý býzodalommal monda . Keerlek Vram halgaſſ meg enghemeth , es ne haragwggýal megh te zolgadra , Mert the vagý ffarahonak vtanna en vram , Megh kerdeed elezer te zolgaýdat , vagýon ee atýatok , es azt feleló̗t hogý egý veen atýank vagýon es egy kýſded ffýa hw̋ vele kýt hw̋ veenſegheben zylt hw̋ neký hw̋ annýa , es annak okaert felette zeretý hw̋tet , Es vgý mondal te zolgay̋dnak , hozýatok en hozýam hw̋tet es rea vetem en zemeýmeth , ým megh tettek mý vrwnknak akarattýat de akoron azt mondok hogý el nem haggýa hw̋ attýat , mert ha hw̋tet el hagýangýa , megh hal . Es vgý mondal te zolgaýdnak . Ha az kýſſeb atýatok ffýa el nem ýewend tÿ veletó̗k nem lattýatok en zýnemeth . Mykorō azert haza mentw̋nk vona te zolgadhoz mý atýankhoz , megh bezeelló̗k hw̋ neky̋ mýt zolt vona mý vrwnk , Es monda annak vtanna mý atýank , Mennýetek el eſmegh vegýetek vala mýt eennw̋nk valot , Ottan mondank mý el nem mehetw̋nk , ha az mý kýſſeb atyank ffýa velw̋nk el nem ýew , Es felele hw̋nekýk . Tý twggýatok hogý az en feleſſeeghem keth ffýakat hozot ennekem , Eggýk ký meene vtannatok es azt mondatok hog̋ az fene vad zaggatta megh , es ým mynd ez napýg ſem twdom howa let el Ha azert ezt es el výendýtó̗k tw̋lem keſerw̋ſegghel kýldýtó̗k az en veenſeghemet poklokra . Azert ha haza meenendw̋nk es mý atýank ez gýermeketh velw̋nk nem latangýa , az hw̋ lelke ottan ký mwlýk . Ha azerth haza nem výendem az gýermeketh ký En ream fogattam , mynd eeltýgh en lezek en atyam halalanak oka . Azert en vramnak zolgalattýaban en eeth maradok , es ez gýermek mennýen haza . Mert nem mehetó̗k en atýamnak eleýbe ez gýermeknel kýl {XXIIa} , es en atýam nýomorwſaganak býzonſaga leegýek Negyven egy Cap NEm enýezthetý vala el towabbaa ennen magat Ioſeff mýnd az ſok nepek eló̗t Azert paranczolaa hogý mýnd kýwe menneenek es ſenký az ýſmerethſeghnek ýdeýn oth ne lenne , Es ffel emelee hw̋ zawat nagý ſýraſſal , kýt meg hallanak mýnd az egýptombelýek es ffarahonak tellýes wdwara . Es monda Ioſeff hw̋ attýaffýaýnak . En vagýok Ioſeff eel ee meegh az en veen atýam ? Azt halwan hw̋ attýasffýaý , Semýt nem felelhethnek vala hw̋neký nagý feelelēnek okaerth kýknek nagý kegýelmeſſegghel monda , yewetek ede en hozýam es hw̋ nýelwó̗kó̗n monda . En vagýok Ioſeff az thý kýſſebb atýatokffýa , kýt el arwlatok egýptomba . Semýt ne feellýetek , es nehez ne legyen , hogý ez tartomanba attatok el enghemet . Merth tý ýdweſſeghtekerth kýldó̗t wr ýſten enghemet egýptomba , ým meegh keth eztendee vagýon hogý el kezdetó̗t az ehſeegh ez felden , de meegh ewt eztēdó̗k vannak hattra mýgh el nem veghezýk , Azert nem tý tanacztokbol ló̗t ez hogý en ede ýewneek , de wr ýſten akarattýa volt , es ýme enghem ffarahonak attýawa zerzet , es mýnden hazaan feýedelmee . Sýeſſetek el azert es mennýetek el az en atýamhoz es mongýatok hw̋neký . Azt paranczollýa az te ffýad Ioſeff , ým enghemet wr ýſten mýnd egheez egýptomnak vrawa teth , yewel en hozýam hogý megh ne hallý es lakozýal ýeſſennek felden .Es kó̗zel leez en hozýam mind Te , mýnd fýaýd , mýnd fýadnak ffýaý the ýohaýd . Barmaýd es mýnd tellýes ýozaghýd es ot en teghed el eeltetlek mert meegh ewt eztendó̗k vannak hattra mýglen az ehſeegh el nem veghezýk hogý el ne vezz te mýnd hazaddal es ýawýddal , ýme nýlwan lattýatok hog̋ az en zam zol ty̋nektek , ýzennýetek megh az en atýamnak mýnden dýczó̗ſeghemet , mennýetek el hozýatok en hozýam hw̋tet , megh ó̗lelee azert hw̋ attýaffýat Benýamýnt es mýnd ketten nagýon ſýranak . Az teb attýaffýaýt es mýnd megh apolgathwan , mýndenýk nýakan ſýra , azok es azonkeppen . Annak vtanna Býzwan zolanak bezeelleenek hw̋ vele . Hýre leen azert az dologhnak az kýral palotaýaban hogý Ioſeffnek attýaffýaý oda ýettenek vona , es nagýon erw̋le raýta faraho mýnd hw̋ nepewel egýetembe , es monda Ioſeffnek , paranczolʼʼ te atyadffýaýnak hogý terheſſen mennýenek el haza es hozýak ede hw̋ attýokath es mýnden nemzethſeghó̗ket . Es ýewenek en hozýam es en egýptomnak mýnden ýawýth hó̗nekýk adom , hogý eegýeetek ez feldnek veleýth , Paranczollýad towabba hogý výgýenek zekereketh hw̋ veló̗k egy̋ptombol , kýn hw̋ aproýokat es ýozagokat el hozýak es mongýad hw̋nekýk , veegyeetek ffel tý atýatokat , es mýnth hamarab leheth ſýeſſetek ede . Semýt tý hazatoknak ezkó̗zeeben oth ne haggýatok , merth egýptomnak mýnden kazdagſaghý týetek leeznek . Es azonkeppen teenek az ýzrael ffýaý , mýnt megh paranczoltaak vona hw̋neký . Es zekereket zerze ýoſeff hw̋nekýk , es eeledelt az wttra . Es mýndenýknek keth ewtó̗zó̗ rwhakat ada , Es Benýamýnnek ada ewt kýlemb kýlemb ewtó̗zó̗ rwhat es harom zaz penzth , hw̋ attýanak es aýandekot kýlde penzth es ýo rwhakath Es el boczathwan hw̋ attýaffýaýt monda egýbe ne haboroggýatok az wton , Es azok el meeneenek hw̋ attýokhoz Iacobhoz kanaannak fó̗ldere , es megh mondaak hw̋neký , az the ffýad Ioſeff eel , es hw̋ vralkodýk egýptomnak {XXIIb} feldeen . Azth halwan Iacobi , ollýan leen mýnth egý nehez alombol fel ebredet vona , de maga nem hýzen vala hw̋nekýk , Azon kedegh bezeellýk vala hw̋ neký mýnt ýartak vona . Mýnt azert latta vona az zekereket es kýket mýnd kýldó̗t vona , megh výdamwla hw̋ lelke es monda . EElegh ennekē ha meegh az en ffýam Ioſeff eel , el meegyek es megh latom hw̋tet mýnek eló̗tte megh halok . Negyw . kett Cap . FEl kelween azert Izrael mýnden ýawaval , ýewe az ſogadaſnak kwtahoz hw̋ attýanak Iſaaknak ýſteneenek , megh halwan hw̋ almaban azon eeýel hýwan hw̋tet , es mondvan Iacob , Iacob : es felele ýme ýelen vagýok , wr ýſten kedegh monda . En vagyok the atýadnak eró̗ſſ ýſtene , Ne akary feelný , de zaal le egiptomba mert nagý neeppe teezlek teghedet ott , En es le zallok te veled oda . Es onnan eſmegh kýwe hozlak theghed , Ioſeff es te zemeýdre vetý hw̋ kezeet , Fel kele azert Iacob reegghel az fogadaſnak kwthffeýeetw̋l , es fel veevek hw̋tet hw̋ ffýay̋ , mýnd hw̋ ffýaýwal es feleſſeeghýwel . zekerekre : mynden yozaghýwal kýt gýeýtet vala kanaannak fó̗ldeen . Es ýewe egiptomba mýnd hw̋ nemzethſegeewel , ffýaýwal es wnokaýwal . Ezek kedegh Izraelnek ffýaý kýk bel meenenek egiptomba mýnd magzattýokkal Elſew zýlette Rwben , Rubennek ffýaý . Enok , fallw , eſrom es karmý , Sy̋meonnak ffyaý , yamwel Iamy̋n , yamý , ahod , Iakyn , ſaber . es ſaul kanaan nemzeteebó̗l . Leui ffýaý gerſon kaath es merarý . Iudas ffýaý , her onan Sela ffareſ . es zara . De megh halanak , her es onan Kanaannak fó̗lden ffareſnek kedegh leenek ffýaý , Ezrom es amwl . Iſakar ffýaý , thola ffwa ýobab ſemron , Zabwlon ffýaý , Sareth kelon es ýahelel , es mýnd Lýanak ffýaý kýket zýle Sýrianak , Meſopothamýaban , Dýna leanýawal , mýnd ez hw̋ ffýaý vannak harmýncz harman . Gad ffýaý Seffon , aggý , Eſebon , Swný , berý , Arodi , es Areli . Aſer ffýaý ýemna , Ieſna , Ieſm , Berýa es Sara hw̋ hwgok . Berianak ffýaý , Eber es melkýel , mýnd ezek zelffe azzonnak ffýaý , ezek es Iacob zýle es vannak týzen haton . Rakel azzonnak ffýaý , Ioſeff es Benýamýn , Egýptonba Ioſeffnek leenek ffýaý Manaſſeſſ es effraým , Benýamýn ffýaý Hela , Bekor , aſhel , gera , naamam , ýekri ýettros , reſemoffým , offým es ared , Ezek mýnd rakelnek ffýay kýket zýle Iacob es vannak týzen negýen . Dan ffýa vſan Neptalým ffýaý Iaſiel , guni , Ieſer es ſalem . Ezek mýnd Balce azzonnak ffýaý , Ezekek es zýlee Iacob es vannak heten . Mynd kezenſeghes lelkek kýk kýwe ýeweenek Iacobnak termeebó̗l es egiptomba meenenek hw̋ ffýaynak feleſſeeghó̗knel kýl leenek , hathwan haton , Ioſeffnek keth ffýaýwal , leenek hethwenen . El kýldee azert Iacob . Iudaſth hw̋ elette , Ioſeffhez hogý hýrth mondana hw̋neký es elýbe y̋ewne y̋eſſennek fó̗ldeere , Ioſeff azert ottan ffel ýl hw̋ zekereebe , meene eleýbe hw̋ attýanak azon megh hagýot herre Es lathvan hw̋tet , ottan nýakara eſſeek es megh ó̗lelghetee czokolgataa , Es monda Ioſeffnek hw̋ attýa ýmaran výgan halok megh , merth latam the zýnedeth es egheeſſeghben helýettem hallak thegedet . es monda ottan hw̋ attýafyaýnak es {XXIIIa} nemzetýnek , en elmeegýek ezt megh mondom farahonak , hogy az en attýamffýaý es en attýamnak tellýes haza . en hozýam ýettenek kanaannak fó̗ldeeró̗l es mýnd ýoh paſtorok es barom ewrýzó̗k , es mýnden ýozagokath el hoztaak hw̋ veló̗k , Mýkoron azert hozýa hýwand týteket es mondang̋a mý fele mýveth twttok , mongýatok mýnd barom paztorok vagýwnk te zolgaýd , mýnd mý kýſdedſeghw̋nk wlta foghwa , mýnd mý atyankkal egýetembe , azt kedegh azert mongýatok , hogý lakozhaſſatok ýeſſennek hw̋ fó̗deen , mert vtallýak az egýptombelýek az Barom paztorokath Negywen harm Cap . BE menwen azert Ioſeff ffaraho kýralnak eleýbe monda . Az en atýam es atýamffýaý mýnden ýozagokkal es barmokkal en hozýam ýettenek kanaannnak fó̗lderó̗l es vannak ýeſſennek fó̗ldeen , es ewtó̗t kw̋ kó̗zzó̗ló̗k výn be be kýralnak eleýbe , es megh az kýral hw̋ket mý dolgoſok volnanak , Es mondanak mýnd mý , mýnd mý atýaýnk barom paztorok vagýwnk the zolgaýd es ým ede ýettw̋nk mert nýnczen ſemý fýw az barmoknak kanaannak fó̗ldeen , Azert keerw̋nk hog̋ enghegý the zolgaýdnak lakozhathnwnk ýeſſennek fó̗ldeen Monda ottā az kýral Ioſeffnek , ýme mýnd tellýes egiptom the eló̗tted vagyon , azert add nekýk ýeſſennek hw̋ fó̗ldeeth Ha kedegh vala kýk hw̋ oly twdoſok the meſterree hw̋keth az en ýozaghýmon Annak vtanna výve be hw̋ veen attýat az kýralnak eleýbe : Ký ottan megh aldaa hw̋tet es megh kerdee menee eztendeý vona : es megh felele hw̋neký , ýmaran zaz harmýncz eztendó̗ket eeltem en de megh ſem eerttem el en atýamýmnak ýdeýó̗ket Es megh aldwan az kýralth ký meene hw̋ eló̗le , Ioſeff kedegh ýghen ýo feldet ada hw̋ attýanak es attýaffýaýnak kýnek newe Rameſſes , es oth eeltety vala hw̋ket mýnd nemzeteſſttw̋l , naponked eeledelt kýldwen hw̋ nekýk , Mýnd mýnd ez zeles výlagon el hatalmazot vala az ehſeegh , ýeleſſen kanaannak es egiptomnak fó̗ldeen kýktw̋l nagy ſok penzt gýeýtte Ioſeff az gabonanak arabol : es be zerzee mýnd az kýralnak keenczes hazaba . Mýkoron azert ýmaran mýndennek el ſogýot vona penzó̗k : mýnd Ioſeffhez ýeweenek mondwan : Aggý kýnereth mýnekw̋nk , mýre halwnk meg the eletted , mert ýmaran penzw̋nk nýnczen kýknek ottan monda hozýatok ede tý barmotokat es adok , kýk mýkoron oda Výtteek vona , eeledelth ada hw̋nekýk es el taplalaa hw̋ket azon ezendó̗be hw̋ ýozagokeert Maſod eztendó̗be kelween eſmegh mondanak , El nem enyezthettýek mý wrwnknak elette hogý ſemý ýozaghwnk nýnczen , hanem czak teſtw̋nk es fó̗ldw̋nk kýn lakozwnk , mýre halwnk megh the lataſodra , ým mýnd my̋ , mýnd fó̗ldw̋nk týed lezw̋nk , Veegý megh mýnketh kýralnak ó̗ró̗k zolgalattýara , es agý magot mý fó̗ldw̋nkbe , hogý pwztaýa ne maraggýon , Megh veve azert Ioſeff mýnd tellýes egiptomnak fó̗ldeeth az nagý ehſeghnek Mýatta ký mýnd el adwan hw̋ ýozagat , ffarahonak azerth hatalma alaa haýtaa tellýes egiptomnak mýnd nepeeth mýnd tartomanýth az papoknak lako fó̗ldó̗knel kýl , kýk az kýralebol eeltethnek vala . Annak okaert nem kezereýteteenek hw̋k el adný {XXIIIb} hw̋ ýozagokat Monda azert Ioſeff mýnd az nepeknek , ýme ýmaran ýol lattýatok hogý mýnd týmagatok mýnd fó̗ldetó̗k , es ýozaghtok ffaraho kýrale , Azert vegyetek magot es veſſeetek be az mezó̗keth gabonawal hogý eelheſſetó̗k , Ewtó̗d rezeeth kýralnak be zolgaltaſſatok az neegý rezeewel kedegh eellýetek es magot foghýatok , kýk ottan feleleeenek : mýnd ýdweſſeghw̋nk the kezedben vagýon czak hogy tekeenczen reank mý wrwnk , es výgan zolgalwnk az kýralnak Azert az ýdó̗tw̋l foghva mýnd ez maý napýgh tellýes egiptōnak fó̗ldeen ewted reez kýralnak megýen , az papoknak fó̗ldó̗knel kýl ký zabadſaghba vagýon , Lakozeek azert Izrael egiptomba ýeſſennek fó̗ldeen es felette el hatalmazeek es el zaparodek , es lakozeek hw̋ raýtta týzen heet eztendeegh , es teleenek hw̋ ýdeý zaz negýwen heeth eztendó̗re . Mýkoron azerth kó̗zel lathnaa , hw̋ halalanak napýath eló̗we hýwaa hw̋ fýat Ioſeffeth es monda hw̋neký ha kegýelmet leltem the zýnednek elette , veſſed en farczýkam alaa the kezedeth es theegý en velem ýrgalmaſſagot es ýgaſſagot hogý enghem egiptomba el ne temeſſ de alwgýak el en aty̋ay̋mmal es výg̋ ký enghem ennen en ó̗reghbýmnek koporſſoýokba . kýnek felelee Ioſeff , en be tellýeſeýtem kýt hagýal , eſ monda , eſkw̋ggýel megh raýtta : es mýnt megh eſkw̋th vona : ottan Izrael az agý feýe felee fordwla , es ýmadaa vr ýſtenth Negywen Neegy Cap HOgy ezek megh lettenek vona megh y̋zeneek Ioſeffnek hogý az hw̋ attýa halarra korwlt vona , es ottan ffel veve hw̋ ket ffýaýt Manaſſeſth , es effraýmoth , es hozýa mene mýnt azert hýrre tetteek vona hw̋ veen attyanak hogý Ioſeff , oda ýett vona , ottan ffel ýle hw̋ agýaban , es mýkoron eleýbe ment vona , monda . Az mýndenhato wr ýſten ýeleneek megh ennekem Lwzaba ký kanaannak fó̗ldeen vagýon , es megh aldwan enghemet monda . En teghedet megh beweytlek es megh ſokaſoýtlak , es tezlek teghed ſok ſeregh neppee , Es teeneked adom ez fó̗ldet es the nemzetednek te wtannad , erek býrodalmwl Azert az te ffýaýd es , kýk te zýltel egiptomba , mýnek elette en ede ýewneek enýmek leznek Effraým es Manaſſes , mýkeppen Ruben es Sýmeon en rolam zamlaltathnak , Az tebbý kedeegh vala kýket azoknak vtanna zýlendez týedek leeznek . Mert mýkoron meſopotamýabol ýewó̗k vala hala megh Rachel kanaannak fó̗ldeen azon wton , mýkoron be ýwthneek effratanak varaſaba , ký maſ newel mondatýk Bethleemnek . Lathwan azert Ioſeffnek fýaýt monda kýczodaak ezek : ottan felele az en keth ffýaým kýket ennekem adot wr ýſten ezen helýen , Es mōda hozd hozýam hw̋ket hogý algýam megh hw̋ket . Izraelnek kedegh hw̋ zemeý megh homalyoſwltanak vala , ýmaran az nagy veenſeghtwl , es tyztan nem neezhet vala . Es mýkoron hozýa výtte vona , megh ó̗lelee es megh apolgataa hw̋ket es monda az hw̋ fýanak Ioſeffnek , ýme nem foztattam megh az the zýnednek lataſatwl De meegh annak felette az the nemó̗medet es megh mwtatta ennekem wr ýſten , mýkoron azerth , ký vette vona hw̋ket hw̋ attýanak ó̗leebó̗l allataa keth feló̗l hw̋keth eeggýket Effraýmot Bal feló̗l es Manaſſeſth ýob feló̗l hw̋ attýanak {XXIVa} Izraelnek , ký mýkoron reaýok vetó̗tte vona hw̋ kezeýt , az ýob kezeet vetee effraýmnak feýeere es az Balth Manaſſeſre . Ký maga nagýob vala zyleteeſ zerent . Es megh aldaa Iacob Ioſeffnek fýaýt es monda , erek mýnden hato wr ýſten , kýnek zýne eló̗t ýartanak en atýaým Abraham es yſaak es azon ýſten ký en ýffýwſagomttwl foghwa el eeltetó̗th mýnd ez ýdeýglen Es az hw̋ angýala ký mýnden gonozbol ký zabadoýtot enghemet . Algýa meg ez gýermekeketh , Es hývattaſſeegh hw̋ raýtok az en newem es en atýamnak newó̗k , es ſokkaa zaporoggýanak ez felden , Es azth lathwan Ioſeff hogy az ýob kezeet hw̋ kýſſeb ffýara vetette vona monda ne legýen wgý ýo atyā mert ýme maſýk nagýob , Es monda Izrael , twdom ffýam twdom ó̗ es nagý neppee zaporodýk , De ez hw̋ kýſſebb attýaffýa nagýob lezen es az hw̋ maghwa nagý nemzetekkee zaporodik Es megh aldaa hw̋ket az ýdó̗ben mondwan . The benned megh aldaſſeek Izrael mondvan . Wgý teegýed te veled wr ýſten mýnth effraýmnak es manaſſeenek , es effraýmot , manaſſeſnek elette helýhetee , Es monda Ioſeff fýanak ýme ýmaran en megh halok es wr ýſten lezeu tý veletó̗k , es ký výzen eennen az mý reghý atýaýnknak fó̗ldeere es egý rezth adok te neked , the atýadffýaýnak kýw̋le , kýt ennenmagam vettem en fegýweremmel es ýwemmel az Amorreoſnak kezeebó̗l Negywen ewth Cap ELeýbe hýwan azerth Iacob hw̋ ffýaýth es monda hw̋ nekýk , Gýw̋llyetek ede hogý ýelenczem megh , tý nektek kýk ýewendó̗k týnektek wtolſo ýdó̗kben Gýw̋llýetek ede hogy halgaſſatok Iacobnak ffýaý halgaſſatok thý atýatokath Izraelth Ruben ennekem elſew ffýam , the vagý en ereſſeeghem , es en keſerw̋ſeghemnek kezdetý , elſew aýandeekba , es nagýob býrodalomba el zeeló̗ſó̗deel the mýnt az výz . Ne newekó̗ggýel merth ffel hagaal the atýadnak agýara , es megh fertezteteed hw̋tet . Sýmeon es leui atýaffýak haborwſagos alnokſaghnak edeený hw̋ tanaczokba ne ýewýen az en lelkem es hw̋ gýw̋lekó̗zettýekbe ne leegýen en dýczeſeeghem : mert hw̋ dagalýokba megh ó̗leek az emberth . es hw̋ akarottyokbol atal aſaak az kewfalt Athkozot hw̋ haraghýok mert vakmeró̗ es hw̋ dó̗llýeýó̗k merth kemeen . el oztom hw̋keth Iacobba . es el hymtem hw̋keth Izraelbe Iudas teghed dyczeernek te atyadffýaý , the kezed te ellenſeghýdnek nýakokon . ýmadnak theged te atýadnak ffýaý Orozlan kó̗lýó̗k Iudas . the ellenſeghednek predaýara ký zallal es megh nýwgowal mýkenth az hým es neſteen orozlan , de ký ſerkenty ffel hw̋tet Nem veetetyk ký Iudabol az vraſaagh , ſem hw̋ eehabol az herczeghſeegh mýg el nem ýew ký el boczatando <et mynd my ydwezeytó̗nkró̗l proffe...> es hw̋ lezen pogan nepnek varaſſa megh kethween az zeló̗re hw̋ fýath es az zeló̗ vezzehez hw̋ zamarath oh edes ffýā megh moſſa borba hw̋ rwhayat . es az zeló̗nek veereben hw̋ palaſtýath zeepſegheſbek hw̋ zemey az bornaal Es hw̋ fogaý az teýnel feýeerbek . Zabulon az tengher porttýan lakozýk . es hw̋ haýoſcodaſaban el hath mynd ſýdonýglan . Yſakar ereſſ zamar lakozwan hatarok kó̗zó̗t . Lataa az nýwgodalmath hogý ýo vona , es az feldet hogý {XXIVb} haznos vona , es hw̋ vallara veve ffel hw̋teth es leen ado tewó̗ zolga . Dan ýteelý az hw̋ neepeet , mýkent az teb nemzed es Izraelbe . Legýen dan zomak az wton es cýmeres beſtýe az eſwenyen , megh fwlwan az lowaknak hw̋ talpokath hogy az ký raýtta ýl hattra eſſýeek . Te ýdwvzeýtedet varom en vram ýſten . Gad ffel takarodwan výaſcodýk hw̋ elette . Aſer hw̋ kó̗wer ky̋nýere es gýenýerwſeghó̗ket tezen az kýralýoknak . Neptalim el fwto zarwas , mýndennek zep bezeedet adwan . ffel newekó̗dó̗t ffy̋w Ioſeff hatalmas es zep hw̋ zýneeben . Leanýok ffel fwtanak az kewfarra es megh keſereýteek hw̋tet , megh haborodanak , es ýreegýkó̗deenek hw̋ rea , kýk ló̗wó̗dó̗znek vala . Ereſſen alla hw̋ y̋we es megh feýteteenek hw̋ karýaýnak es kezeýnek kó̗teleý , Iacobnak ereſſ kezee mýath ennen ýewe ký az paztor , ereſſ Izrael , the atýadnak ýſtene lezen te ſeghedelmed , es az mýnden hato , megh ald teghed menýeý aldomaſſal az meelſeghben fekw̋ó̗knek aldomaſokkal , meeheknek es magoknak aldomaſokkal , the atýadnak aldomaſý megh ereſſw̋ltenek hw̋ atýaýnak aldomaſýwal , mýglen el ýew az erek hegýeknek kýwanſaga , <az az vr Ieſos> Legyenek Ioſeffnek feýebe es hw̋ teteýnek felette , kw̋ atyaffýay̋nak kó̗zó̗tte Benýamýn ragadozo farkas reegghel eezýk predat es eſthwe oztýa megh az nýereſeghet , mýnd ezek týzen ketten Izraelnek nemzetý , Ezek zolaa hw̋ nekýk hw̋ attýok es mýndenýketh megh aldaa hw̋ twlaýdon aldomaſawal es paranczola hw̋nekýk mondvan . ým en el megýek az en nepemhez es temeſſetó̗k el enghemet en atýaýmmal az kettó̗s verembe ký vagýon emornak Mezey̋n manbree ellen kanaannak fó̗ldeen , kýt abraham vett mýnd az mezewel egýetembe eteoſ ffýa effrontwl temeteeſnek erekſeghere , oth temetteek el hw̋tet mýnd Sarawal hw̋ feleſeegheewel , oth ýſaakot , mýnd Rebeca feleſeeghewel . Lýa es oth fekzýk Es el veeghezween hw̋ paranczolatýt kýkre hw̋ ffýaýt tanoýttýa vala egýbe teewe hw̋ kezeýt labaýt , az agýon es kýwe mwleek es mene hw̋ nepe wtan . Negywen hat Cap HOgy azt latta Ioſeff ottā hw̋ attýanak orczaýara eſſeek , nagýon ſýrathwan es apolgathwan es paranczola az orwoſoknak hw̋ zolgaýnak hogý draga kenettel megh kenneek hw̋ attýath , kýth ottan be tellýeſeýthwen nýegýwen napok mwlanak el , mert ellýen nemw zokaſok vala , az megh holth teſteknek el temeteeſeehez . Es ſýrataa hw̋tet tellýes egiptom hethwen napýglan es be telween az ſýralomnak napýaý , monda Ioſeff farahonak zolgay̋nak , ha kegýelmet leltem tý elettetó̗k zollýatok farahonak erettem , mert az en atýam enghem megh eſkw̋ttetó̗t mondwan , ýme en megh halok es az en koporſſomba kýt en aſtham magamnak kanaannak fó̗ldeen , temeſſ el enghemeth . El megýek azert es el temetó̗m az en atýamath es megh teró̗k . Es monda hw̋ neký faraho , Mený el es temeſd el te atýadath mýkeppen megh eſkw̋ttel El eredween azert el meenenek hw̋vele faraho hazanak mýnden veeneý , es Ioſeffnek tellýes haza mýnd hw̋ attýa fyayval , hw̋ aproýoknal es barmoknal kýl , kýketh mýnd hagýanak adeglen ýeſſennek fó̗ldeen . Valanak kedegh hw̋ ſeregheeben zekerek es lowagoſok , es ýwtanak akadnak mezeyre ký az y̋ordan výzeenek atala vagýon Hol oth zolgalatot teenek az hallottnak nagý ſýraſſal heted napýgh , kýth mýkoron lattanak vona az kanaan fó̗ldeen lakozok mondanak : Nagy ſýralmok vagýon maſtan egiptom belýeknek Es annak okaert az helth newezeek egiptom ſýralmanak Azonkeppen teenek azert az Iacoh ffýaý {XXVa} mýnt meg vala hw̋nekýk paranczolwan , es hozwan az teſtet kanaannak fó̗ldeere temeteek el hw̋tet az kettó̗s wdwba , kýth vett vala abraham temeteeſre effrontwl etheoſ fýatwl mambrenak ellene , Es haza teree Ioſeff egiptomba mýnd hw̋ attýaffýaýwal , es ſeregheewel hw̋ attýoknak azert hala vtan , megh feelelmeenek hw̋ attýffýaý es egý maſnak azth mongýaak vala , netalantal megh emlekó̗zýk az bozzwſaghrol kýt mýattwnk zenvedó̗t , es gonozth tegýen erette mýnekw̋nk es megh ýzeneek hw̋neký , Az the atýad megh paranczolaa mýnekw̋nk mýnek elette meg halna , hogý hw̋ zawa atal teeneked meg mondanok , keerlek hogý el feleggýed the attýadffýaýnak veetkeýt býneýt es gonoſſaghýt the ellened . Mý es azert azon kerw̋nk hogy wr ýſtennek zolgaýanak the atýadnak megh boczaſſad ez eellýen alnokſagat , Ez eellýen bezeedeketh halwan Ioſeff nagý ſýraſth teen mýkoron azert eleýbe ýettenek vona hw̋ attýaffýaý ýmadak hw̋tet le eſwē az feldre , es mondanak : mýnd the zolgaýd vagýwnk , kýknek ottan monda Ne akarýatok feelný , mýnem ellenee alhatwnk ýſtennek akarattýanak tý gonozth gondolatok en hozýam , wr ýſten kedegh , azth ýora fordoýttaa hogy ffel magaztathna enghemet mý keppē maſtan lattýatok , es hogý ſok nepeth ýdwezeýtene en mýattam , Azert ne akarýatok feelný , En el eeltethlek týteketh es tý aprotokath : Megh výgaztalaa azert hw̋ket es kýnnýen zola hw̋nekýk Es lakozeek egiptomba mýnd hw̋ attýanak hazawal , Es zaaz týz ezteendeegh eele es effraýmnak lataa harmad ýzen valo ffýaýth Manaſſe ffýanak es Machýrnak ffýaý leenek Ioſeffnek therdeen , Annak vtanna monda hw̋ attyaffyaynak En halalomnak vtanna wr ýſten týteketh megh latogath , es kýwe výzen eennen ez feldró̗l , az feldre , kýre megh eſkw̋th Abrahamnak ýſaaknak es Iacob , es mōda hw̋nekýk mýkoron megh latogatand týteheth wr ýſten výgýetek ký az en teſtemeth eennen tý veletek , en atýaýmnak koporſoýokba , Es kýwe mwleek zaz týz eztendew vtan , es megh keneek hw̋tet draga kenettel . es megh tartaak hw̋tet egý helýen egiptomba Amen . Eth vagýon veghe moýſeſ elſew kenýweenek , kýnek newe Geneſis Etth kezdetyk el Moyſeſnek maſod kenywe Elſew Cap Incipit liber helleſmot hoc eſt exodus Ymaran el kezdetýk eth Moýſeſnek maſod kenýwe ký , helleſmothnak az az ký eredeeſnek magýaraztatýk Ezek az ýzrael ffýaýnak newó̗k , kýk mýnd bel meenenek egiptomba Iacobbal , ký mýnd hw̋ haza zerent , Ruben , Sýmeon , Leui , Iudas , ýſakar , zabulon , es benýamýn , dan , neptalým , gad es aſſer , Valanak azert zammal mýnd hw̋ lelkó̗k kýk Iacobtwl zarmazanak hethwenen , mert ýmaran Ioſeff egiptomba vala , ký mýkoron megh holt vona mýnd hw̋ attýaffýaýwal es nemzetýwel , az ýzrael ffýaý el bewó̗leenek es el zaporodanak es felette megh ereſſwlwen bel tó̗lteek az fó̗ldeth . Thamada azonkezbe wy̋ kýral egiptōba Ký nem twggýa vala Ioſeffeth , Es mōda az hw̋ neepenek , ýme lattýatok hogý ez neep Izraelnek ffýaý ýghen ſok es mý nalwnknal ereſſeb , ýewetek el okoſſaggal nýomoroýczok megh hw̋tet , netalantan el ſokaſwlvan hadath ýndoýczon mý ellenw̋nk , {XXVb} es ellenſeghw̋nk legýen es mýnketh megh gýezwen , ký mennýen ez fó̗ldró̗l , zerze azert elettek ýaroth es dolgos meſtereketh , hogy megh gýettreneek hw̋ket dologh teetellel . Es rakanak varaſokath farahonak kýknek newó̗k ffýthon es rameſſes . De menewel hw̋keth ýnkab gýettrik vala annewal ýncab zaporodnak vala Gýw̋ló̗lýk vala azert az Izrael ffýaýth az egiptombelýek es hw̋keth megh gyeterween es czwffolvan , keſerw̋ſeghre hozýak vala hw̋ lelkó̗keth kemeen ſaar nýomaſnak es teeglýa veteeſnek dolgaýwal , es eegyeb mwkakkal . Monda azert az egiptom belý kýralʼʼ az Sýdo neepnek Babaýnak , kýknek valo hw̋ newó̗k Seffora es ffwa paranczolvan hw̋ nekÿk . Mýkoron Babaltok es az zýleeſnek ýdeýe el yewend ha ffýrffýw leend ottan megh ó̗llýetek ha lean megh tarczatok . De az Babaak wr ýſthenth feelwen nem teenek az kyral paranczolattýa zerent de megh tarttÿak vala az fýrffýakath kýket mýkoron hozýa hýwatot vona monda Mý dologh az kýt akarttatok tenný hogy az gýermekeketh megh tartanatok , azok feleleenek . Nem ollyanok az Sýdo azzonýallatok mýnt az egiptombelýek Mert ennen magoknak vagýon babalo twdomanyok es mýnek elette hozýaýok ýwthnank megh zerzýk mýnden dolgokath , ýol teen azert wr ýſtē az babakkal ez eellýen dologherth es az nep el zaporodeek es felette el eró̗ſſedeek , Paranczola eſmegh faraho az hw̋ nepeenek mondwan . Vala menee fýrffýw gyermek zýletendýk ott mýnd az výzbe hannýatok vala menee lean azokat megh tarczatok Maſod Cap TAmada ký azert azonkezbe egý ember leuinek hazabol , kýnek aram vala newó̗ es veen feleth maganak ennen nemzeteebó̗l ký meheben fogada es ffýat zýle es lathwan az magzathnak ekeſſ voltat el reýtte hw̋tet harom honapýgh mýkoron azert ýmaran el nem enýezthethnee , zerze egy ſſaſbol kó̗tó̗th zattrot es kenee megh beló̗l zwrokkal , es belee belhetee hw̋ magzattýat es ký vetee hw̋tet az význek ſaſaſ parttýara tawol , megh alwan az hw̋ nennýe es azt lathwan mýnt lenne dolga , ýme kedeegh azonkezbe zaal vala le faraho kýralnak leanýa hogý meg moſodneek az výzó̗n , Es hw̋ zolgalo leaný ýarnak vala az výz parttýan kýk mýkoron lattaak vona az zattrot az ſaſaſ kó̗zó̗t , Es kýlde el eggýet hw̋ leany̋ kó̗zzó̗l hogy oda hoznaak hw̋tet es mýkoron megh nýtottak vona lataa az kýſdedó̗t hogy benne kó̗wekó̗lne Es kenýerw̋lven hw̋ raýtta monda . Ez az ſýdo gýermekek kó̗zzó̗l valo , kýnek monda az gýermek nennýe , Akarodee hýýak egý ſýdo azzont ký ffel tarthaſſa teeneked az kýſdedó̗t , Monda meny el Es el menwen hýwa oda az gýermek annýat , kýnek monda faraho leanýa , Ved ffel az gýermeketh es tarcz ffel ennekem es en fýzetó̗m the ýwtalmadat , Mýkoron azert ffel tartotta vona , megh výve hw̋tet ffaraho leanýanak , kýt ottan fýa helýet fogadaa hw̋tet es neweze hw̋tet Moýſeſnek , mert vgy mond az výzbó̗l vettem ký hw̋tet Azon ýdó̗ben mýkoron ýmaran ffel newekó̗dó̗t vona moýſes , nýomoteek kýwe hw̋ attýa fýaýhoz es lataa az hw̋ nýomorwſagokat es egý egiptombelýeth Exodus kenywe . Es azon megh twggyatok hogy en vag̋ok ty wratok yſten ky kywe hoztalak tyteketh egiptombelyeknek fogſagokbol , es be vyttelek az yo fó̗ldre kyerth ffel emeltem en kezemeth hogý Ahrahamnak , es yſaaknak es Jacobnak adnam hw̋tet , Es ymaran {15} tynektek adom hw̋tet byrodalmwl en wr yſten . mynd megh bezellee azert moyſes ezeketh az Izrael ffyaynak , kyk nem haylanak rea az nagy dologhnak kemeenſegheerth , Es zola wr yſten moyſeſnek mondwan : Menybe es zoolʼʼ ffaraonak egiptombely kyralnak hogy boczaſſa el az Izrael ffyayt hw̋ fó̗ldeeró̗l , felelee moyſes yſtennek elette : yme Izraelnek ffyay enghem nē halgathnak , mynewel ýnkab farahot Monda azert wr yſten moyſeſnek es aaronnak , es paranczolatot ada az yzrael ffyaynak , es egiptombely kyralnak hogy kywe hoz naak az yzrael ffyayth egiptomnak fó̗lderó̗l . Ezek azerth hazok zerent valo feyedelmek , mynd hw̋ czalaggyokkal Rubennek Izrael elſew zyló̗ttenek ffyay Enok , ffallw , ezrom es karmy , Ezek Rubennek nēzethſeghy . Symeonnak ffyay , Jamw , el Jamyn , Jamy {16} , ahod , Jakyn , ſaber es ſawl kananeabely azonttwl valo , ezek ſymeonnak nemzethſeghy . Levinek nemzetſeghe Gerſon kaath es merar , Leui kedegh zaz harmyncz heeth eztendeegh eelth . Gerſon ffyay lobny es Semey , Kaathnak ffyay amram , yſwar , ebron es ozyel . Kaath kedeegh eelth zaz harmyncz harom eztendeegh . Merari fyay mwſy ⁊c . moly , Es Amram veen felet maganak kynek vala newe yokabeth hw̋ ó̗ſynek leanyath , ky zylee Aaronth , Moyſeſth es Mariat hw̋ hwgokat . Es eele Amram zaz harmyncz heet eztendeegh , yſnarnak ffyay kore Naffegh es zeekrý . Ozyelnek ffyay myſael , Elyſaffan es ſekry , Aaron kedegh veen feleth maganak kynek vala newe Elizabeth , Amynadabnak leanya , Naaſonnak hwgat , ky zylee nadabot , Abywth , Eleazarth , es ythamarth , korenak ffyay , Aſer , helkana , es {17} Abyaſab , Eleazar es veen feleth maganak ffatyelnek leany kó̗zzó̗l ky zylee fyneeſth , mynd ezek leuinek nemzethy . Ezek azert az Aaron es Moyſes , kyknek paranczolaa wr yſten hogy kywe hoznaak Izraelnek ffyayth egiptombol hw̋ ſereghek zerenth . Ezek azok kyk zolnak ffarahonak egiptombely kyralnak . Ezek az moyſes es Aaron kyknek zola wr yſten egiptomnak fó̗ldeen , mondwan : En vagyok wr yſten , mongyatok megh ffarahonak mynd azokath kyketh en zolok teeneked . En ? monda moyſes yſtennek elette , yme nynczen yo nyelwem ennekem : hog̋ halgat megh enghem ffaraho ? Heeth Cap . Monda wr yſten moyſeſhek : yme zereztelek teghed hogy ffaraonak yſtene leegy , es Aaron te atyadffya legyen the proffetad . The zold megh hw̋neky kyket en theeneked paranczolok , es hw̋ zollyon ffarahonak , hog̋ boczaſſa el yzrael ffyayth hw̋ fó̗ldeeró̗l . De en megh kemeenyeytó̗m hw̋ zyweeth es en megh ſokaſytom en czodaymath egiptomnak fó̗ldeen es nem halgat megh tyteketh , Es kywe nyoytom az en kezemeth egiptomra , Es az vtan ky hozom az en ſereghemet es az en nepemeth egiptombol nag̋ yteelethnek myatta . Es megh eſmeryk az egiptombelyek , hogy en vagyok az wr yſten , mykoron ky teryeztendem az en hatalmaſſagomat egiptomra . Azonkeppen teenek azerth Moyſes es Aaron , mynt hw̋nekyk paranczola {18} wr yſten . Vala kedegh az ydó̗ben Moyſes keth negywen esztendey , es aaron keth negyven harom : mykoron zolanak ffarahonak . Monda azert yſten moyſeſnek , es Aaronnak : Mykoron mondangya tynektek ffaraho : mwtaſſatok yegyeth , Mongyad aaronnak : ved ffel the vezzó̗deth es veſſed le ffarahonak elette , es valtozyeek egy zomakkaa . Es bemenween Moyſes es aaron faraonak eleybe , es azonkeppen teenek , mynt yſten megh paranczolta vala , fel veve aaron hw̋ veſſó̗yeeth farahonak es hw̋ zolgaynak elette , es ottā egy zomakkaa valtozeek . Be hyvataa ottā farabo egiptomnak bó̗lczeyth es Byeſbayoſyth , azok es azonkeppen teenek hw̋ ó̗rdó̗gſeghekkel , ky mynd le vetee hw̋ veſſó̗yet es valtozeek mynd ſarkannyaa . De aaronnak vezzó̗ye ottan mynd el nyelee azoknak vezzó̗yeketh . Es megh kemeenyedeek farabonak zywe , es nem halgataa megh hw̋keth : Monda azert wr yſten moyſeſnek : Meg kemeenyw̋lth farahonak zywe es nem akarya el boczatany az en neepemeth . Meny hozya reegghel , am kywe yew az vyz mellee , Es ally elleneebe az vyznek hw̋ parttyan , es az vezzó̗th ved kezedben , es mongyad azt neky : Az ſydok nepnek yſtenee kyldet enghem te hozyad , mondwan : Boczaſſad el az en neepemeth hogy aldozyek ennekē az pwztaban , es yme mynd ez ydeyglen es nem akarod hallany . Ezt mongya wr yſten : Ezen twdod megh hogy en legyek wr yſten {19} : yme megh ytó̗m ez folyo vyzeth ez kezembely vezzó̗wel , es mynd veerre valtozyk , es az halak , kyk hw̋ benne vannak , mynd megh halnak , es megh poſſadnak , es megh gyettrethnek az egiptombelyek ywan az vyzhen . Monda azerth yſten moyſeſnek : Mongyad aaronnak , ved ffel the vezzó̗det , es emeld ffel the kezedet egiptomnak vyzeyre , allotokra es halas vyzekre , hogy mynd veerre valtozyanak , es mynd veer leegyen tellyes egiptomba . Es azonkeppen teenek moyſes es aaron , Azonkeppen teenek az egiptombely ó̗rdenghes meſterek es hw̋ bó̗lczeſſeghekkel : Es megh kemeenyedek ffarahonak hw̋ zywe es nem akaraa wr yſtennek paranczolattyath hallany , es el fordwla onnan , es bel mene hw̋ hazaban , es nem hayttaa reaya hw̋ zyweeth az wttal es . Kwtakath aſanak kedegh az egiptombelyek mynd kó̗rw̋l , merth nem yhathnak vala az folyo vyzekben , es teleek be az vtan ezten nap , mykoron megh vertte vona yſten az folyo vyzeketh . Nyolcz Cap . Monda eſmegh yſten Moyſeſnek : Meny be ffaraohoz es mond azt hw̋neky : Ezth mongya wr yſten : Boczaſſad el az en neepemeth hogy aldozyek ennekem . Ha kedegh el nem akarandod boczatany , yme en megh veró̗m mynden tartomanydath bekakkal , es felfornak az folyo vyzekbó̗l az bekak , kyk ffel fwthnak es be meennek the hazadba , es the agyas haylokodba , es the {20} halo agyadba , es the zolgaydnak es neepedre , the tyzhelyedre , es the eethkeydnek maradeekayra be fwthnak es be feerkeznek az bekaak . Es monda wr yſten moyſeſnek : Mongyad aaronnak : Emeld ffel kezedet az tokra , folyo vyzekre es toczakra , es hozy beekakath eegiptomnak fó̗ldeere . Es ffel emelee kezeeth aaron egiptomnak vyzeyre , es ky yeweenek nagy sok bekaak , es el fó̗dó̗zeek egheez egiptomnak fó̗ldeeth . Azonkeppen teenek az byeſ bayoſok es hw̋ kyaytaſokkal es bekakath hy̋wanak eegiptomnak fó̗ldeere . Ottan azert oda ffaraho Moyſeſth es aaronth , es monda : ymagyatok yſtent , hogy veegye el ez bekakath en rolam es az en neepemró̗l . Es monda Moyſes farahonak : Aggy ydó̗th mykoron ymagyak te eretted es the zolgayderth es the neepederth , hogy el veeteſſenek az bekaak te rolad , the zolgaydró̗l es neepedró̗l , es czak az folyo vyzbe maraggyanak megh , ky felele : honap . Es monda moyſes : the akaratod zerent leegyenek , hogy twggyad mert nynczen ollyan yſten , mynt az my yſtenw̋nk . Es ky meenenek eló̗le moyſes es aaron , es moyſes kyaytta wr yſtenre az fogadaſerth kyth farahonak mondoth vona , es wr yſten moyſeſnek bezeede zerent theen , es mynd megh halanak az bekak az hazakbol , valalokhol es mezó̗kró̗l , Es egybe gyeyteek hw̋keth nagy rakaſſal , es megh byzw̋eek az fó̗ld hw̋ tw̋ló̗k . Lathwan azerth ffaraho hogy nywgodalom leth vona , megh kemenyeythee hw̋ zyveet {21} es nem akaraa hallany kyth yſten paranczolt vona , Es monda wr yſten Moyſeſnek : Mongyad aaronnak : Emeld ffel the vezzó̗det es yſſed megh az fó̗ldet , hw̋ poraath , es leegyenek zwnyogok egheez egiptōnak fó̗ldeen , es vgyan theen , es nag̋ ſok zwnyogok tamadanak mynd emberekre , mynd barmokra , Es az byeſ bayoſok es azonkeppen teenek , hogy zwnyogokath tamaztananak , de nem teheteek , es mondanak ffarahonak : az nagy yſtennek wya vagyon eeth , es megh kemenyedeek ffarahonak hw̋ zywe , es nem hallaa yſtennek hw̋ paranczolattyat . Eſmegh wr yſten monda moyſeſnek : Kelʼʼ ffel reegghel es alʼʼ megh farahonak elette merth az vyz melle meegyen es mond azth hw̋neky : Ezth mongya wr yſten : Boczaſſad el az en nepemeth , hogy aldozyeek ennekem , Hogy ha el nem boczatandod , yme en mynd the read , mynd zolgaydra , mynd the neepedre , mynd hazaydra boczatok mynden felee legyeketh es bel telyk egheez egiptomnak fó̗lde mynden felee leggyekkel , es czodat tezek az napon yeſſennek fó̗ldeen hol az en neepem vagyon , hogy ne legyen oth czak eegy es , hogy megh twggyad mert en vagyok wr mynd ez eghez fó̗Idnek kó̗ zepette , es valazth teezek az en neepem kó̗zó̗l , es az the neeped kó̗zó̗th honapon lezen ez czoda . Es wgy then wr yſten , es nagy eró̗ſſ legyek yeweenek ffarahonak es hw̋ neepeenek hazokra , mynd eghez eglptomnak fó̗ldeen , es {22} megh byzó̗week az fó̗ld hw̋ thw̋ló̗k , es oda hyvaa ffaraho moyſeſt es aaront , monda hw̋nekyk : Mennyetek el es aldoz''atok az ty vratok yſtennek ezen fó̗lden . Es monda moyſes : wgy nem lehet , mert egiptomnak wtalattyath aldoznook my vrwnknak , hog̋ ha azokath vagangyok le kyketh az egiptombelyek ymadnak hw̋ elettek , minketh mynd megh kó̗weznek , harmad napyg valo yaro wtat megywnk ky az pwztaban , es oth aldozwnk my wrwnknak mynt megh paranczolta mynekw̋nk . Es monda faraho : En elboczatlak tyteketh hogy aldozyatok az pwztahan . De maga mezzee ne mennyetek , ymagyatok erettem . Es monda moyſes : ym ky meegyek te eló̗led , es ymadok , hogy mynd the rolad , mynd the zolgaydrol es neepedró̗l el veeteſſeek az ſok legy honapon , de maga towabbaa ne akary hazwdny . Es ky menwen moyſes ffaraho eló̗l , ymadaa wr yſtenth , ky az hw̋ bezede zerent theen , es czak egy ſem marada hw̋ bennó̗k . De eſmeg megh kemenyedeek farahvnak hw̋ zywe wgy hogy azon wttal ſe boczatnaa el az yzrael neepeeth . Kylencz Cap . Monda azert wr yſten moyſeſnek : meny be faraohoz es mongyad azth neky : Azt mongya az ſydoknak vra yſtene : Boczaſſad el az en neepemeth hogy aldozyek ennekem , hogy ha meegh ſem akarod , yme az en kezem zaal az the mezeydre , te lowaydra , te zamarydra , te teweeydre , te barmaydra , nagy {23} degh halalal , es czodat tezen wr yſten az the yozaghyd kó̗zó̗th , es az yzrael ffyaynak yozaghy kó̗zó̗th , hogy myndeneſtw̋l foghwa ſemy el ne vezyen az yzrael ffyaynak barmok kó̗zó̗l , es ydó̗th hagya annak wr yſten mōdwan : Honap tellyeſeyty be yſten ez bezedet ez fó̗ldó̗n . Be tellyeſeytee yſten azth maſod napon , es mynden barmay megh halalanak az egiptombelyeknek , Az yzrael ffýaynak kedegh ſemy el nem vezee . Es el kyde ffaraho hogy megh laſſaak , es hat ſemy az ó̗week kó̗zzó̗l , ſemy megh nem holth , Es megh kemeenyw̋le farahonak hw̋ zyve , es nem boczataa el az neepeth , Es mōda yſten moyſeſnek es aaronnak : veegy eg̋ marok hamwth ffel az tyzherró̗l , es hymcze el azth moyſes az eghbe faraho eló̗th , es legyen nagy por mynd egheez egiptomba , es leeznek mynd embereken , mynd barmokon nagy fó̗keelyek es dagadaſok mynd egheez egiptomba , es mykoron az leth vona , nem alhathnak vala az byeſ bayoſok farahonak elette es moyſeſnek elette az fó̗kelyekeerth . es megh kemeenyedeek farahonak hw̋ zywe es nem hallaa megh yſtennek bezedeeth moyſeſnek zaya atal . Es monda wr yſten Moyſeſnek : Kel ffel reegghel es alʼʼ megh farahonak elet te , es mond azt hw̋neky : Ezt mongya az ſydoknak wra yſtene : Boczaſd el az en neepemeth hogy aldozyek ennekem , merth ez wttal mynd zyvedre ereztē az en czapaſymath , es the zolgaydra es mynd the neepedre , hogy megh {24} twggyad , merth nynczen hozyam haſonlatos mynd ez egheez fó̗ldnek zyneen , yme azert ky nyoytom az en kezemeth , es megh verlek theghed mynd neepeddel dó̗gh halallal , es el vezz ez fó̗ldnek zyneeró̗l , azerth kedeegh tettelek teghed hogy meg mwtathnaam the rayttad en nagy ereſſeghemeth , es hyrdeteſſeek az en newem mynd ez egheez fó̗ldnek zyneen . Meegh oth tartod ee az en neepemeth es nem akarod ee el boczatany ? yme honap ezen horaba boczatok nagy kewes eſſeth , kyhez haſonlatos nem volth egiptomba az napttwl foghwa , mykoron el kezteek raknya hw̋ elſew fondamentomath . Meny el azerth es gyeycz be az mezó̗ró̗l te barmaydath es neepeydet , mert valakyketh oth kyn eerend el az kew eſſew , mynd megh halnak . Kyk megh feelelmeenek yſtennek bezeedetw̋l , es kyk hw̋ vagyokath be fwttataak , megh maradanak , kyk kedeegh hw̋ reſthſeghekbe megh wtalaak vrnak mondaſaath , el yeween az kew eſſew mynd megh halanak . Monda azert yſten moyſeſnek : emeld ffel the kezedeth az eghre , hogy legyen kew eſſew mynd eghez egiptomnak fó̗ldeen , Es ffel emelwen moyſes hw̋ vezzó̗yeth az eghre , es ottan wr yſten boczata nagy meny dó̗rgheſth , nagy vyllamaſt , es kew eſſeth es meny yteeſó̗keth egiptomnak fó̗ldeere , kyhez haſonlatos ſoha nem lattatot mywlta fogwa oth neep kezdetó̗th lenny . Myndeneketh azert megh ó̗le es el vezte az kew eſſew vala myt az mezó̗n talala , {25} mynd emberth , mynd barmot , mynd fyweth , mynd faath , es mynden eegyeb allatot , Czak yeſſennek fó̗ldeen hol oth az yzrael ffyay valanak nem leen kew eſſew . El kyldween azerth faraho oda hyvataa Moyſeſt es aaronth mondwan hw̋ nekyk : Maſtan es veethkó̗ztem : Az wr yſten , en kedeegh es az en neepē gonozok vagywnk , ymagyatok yſtent hogy zennyenek megh ez czattagaſok es kew eſſew , hogy boczaſſalak el tyteketh , es ſemikeppen eth towabaa ne lakyatok . Monda Moyſes : Mykoron ky menendó̗k ez varaſbol , ffel emelē en kezeymeth wr yſtenhez , es ottan megh ez nagy vez es kew eſſew , hogy twgyad merth wr yſtenee ez fó̗ld . Twdom kedeegh hogy the es te zolgayd megh sem feelytek wr yſtent . Az kender es az arppa megh serw̋th myert hogy az arppa gyermeghded volt es az kender zarba eredeth . De az bwza es az borſſo megh nem serw̋ttek , merth eſtó̗nyek voltanak . Ky menwen azerth moyſes farahonak eló̗le az varaſbol , ffel emelee hw̋ kezeeth wr yſtenhez , es megh zeneenek mynd az meny yteeſek , vyllamaſok , es dó̗rgheeſó̗k , es kew eſſek . Lathwan azerth ffaraho hogy megh zó̗nth vona az eſſew , megh bewó̗yttee hw̋ býneeth , es felette megh kemeenyedeek mynd ennenmaganak mȳd zolgaynak zywó̗k , el ſem boczataa yzraelth mynt yſten megh paranczolta vala . Tyz Cap . Es monda wr yſten moyſeſnek : Meny be faraohoz , mert en meg kemeenyeytettem mynd hw̋neky , {26} mynd zolgaynak zywó̗keth hogy az en czodaymath bel tellyeſó̗yczem hw̋ raytok , es megh bezeellyed yewendó̗re the ffyaydnak , es wnokaydnak , mynezer megh tó̗rtem egiptombelyeketh , es mynemw̋ yegyeketh tettem hw̋ rayttok , es twggyatok merth en vagyok wr yſten . Bel meenenek azerth moyſes es aaron ffaraohoz , es mondanak hw̋neky : Ezth mongya az Sydoknak wra yſtene : Boczaſſad el az en neepemeth hogy aldozyeek ennekem . Ha kedegh meegh es ellene allaz es nem akarod el boczatany , yme en honap ſok ſaſkakath hozok az the fó̗ldedre , ky el fó̗dó̗zy ez fó̗ldnek zyneeth hogy myndent megh emeezyen ky el maradot vona az kew eſſó̗thw̋l . Es mynden fakath megh raghnak ky gymó̗lczek teremtheneenek az mezó̗n , Es be telyk te hazaydat es te neepednek hazokat , kyhez haſonlatoſt nem lattanak ſem the atyayd ſem ded ó̗ſſeyd mywlta foghwa eeltenek ez vylagon mynd ez ydeyglen , Es el terween ky yeweenek ffarahonak eló̗le , es mondanak az zolgak ffarahonak : Myglen zenweggyek ez nyomorwſagoth ? boczaſſad el ez neepeketh , hogy aldozzanak hw̋ wroknak yſtenó̗knek . Nem de latod ee hogy mynd eghez egyptom el vezó̗th . Megh hyvaak azerth Moyſeſth es aaronth faraohoz , ky monda hw̋nekyk : mennyetek el , es aldozyatok ty wratoknak yſtentó̗knek : De kyk mennek {27} el ? Monda Moyſes : Mynd aprokkal , mynd veenekkel meegyw̋nk el , fywnkkal es leanywnkkal , yohaynkkal es barmaynkkal , mert nagy ynnepee vagyon my vrwnk yſtennek ; es ottan monda ffaraho : vgyan legyen , wr veletó̗k , mykeppen en boczathlak el tyteket mynd ty aprotokkal kyre kethſeghem vagyon hogy alnokſaggal gondollyatok . Azert ne legyen wgy , de mennyetek el ty czak fyrffyak es aldozzatok , merth ty magatok es czak azth keeretó̗k . Ottan azert kywe yzeteenek farahonak eló̗le . Monda azert wr yſten moyſeſnek : emeld ffel the kezedeth egiptomnak fó̗ldere ſaſka hozny hogy zallʼʼanak le ez fó̗ldre , es emeezyek megh hw̋tet , kyk mynd el hagyattanak az kew eſſó̗tw̋l . Es mykoron azt tette vona : nagy forgo zelet hoza wr yſten azon eeyel es nappal , es hogy megh vyrradot vona , ffel emelee az zel vezz , az ſaſkath , kyk ffel tamadanak egheez egiptomnak fó̗ldeere es tartomanyra nagy zamlalhatatlanon , mynemw̋k annak eló̗tte ſoha nem voltanak , ſem leeznek . Es el fó̗dó̗zeek az fó̗ldet myndent el wezthwen . Megh emeezteteenek azerth az fó̗ldó̗n mynden fywek es mynden gymó̗lcz ffaak , kyketh az kew eſſew el hagyoth vala mynd egheez egiptomba . Annak okaerth ffaraho nagy hamarſaggal hozya hyvataa moyſeſth es aaronth , es monda hw̋nekyk : Veethkó̗ztem ty uratok yſtentó̗k ellen es ty ellentó̗k . De ymaran ez wttal es boczaſſatok megh az en bynemeth es keeryetek {28} wr yſtent erettem hogy vegye el ez halalth en rolam , ky menween azert moyſes farahonak eló̗le , ymadaa wr yſtent , ky ottan nagy ſebeſſ zelet erezte nap nywgatrol , es ffel ragadwan az ſaſkath mynd az vó̗ró̗ſſ tengherbe veree be , es egy ſem marada mynd egheez egiptomnak tartomanyban . Es megh kemeenyeytee wr yſten ffarahonak zyweeth , es nem boczataa el yzraelnek ffyayth . Monda azert wr yſten moyſeſnek : Emeld ffel the kezedeth az eghre , es leegyenek ſetethſeeghek mynd egheez egiptomnak fó̗ldeen . Es ffel emelween moyſes hw̋ kezeyth az eghre , ottan nagy rettenetes ſetethſeeghó̗k leenek mynd egheez egiptomba , wgy hogy harmad napyg ſenky hw̋ attyaffyat nem latta : ſem azon herró̗l el nem yndwlth holt oth kedeegh az yzrael ffyay lakoznak vala vylagoſſagh vala . Es oda hyvataa ffaraho moyſeſth es aaronth , monda hw̋nekyk : Mennyetek el . aldozzatok ty wratok yſtennek . De . czak ty yohatok es barmotok maraggyon eeth , ty aprotok mennyenek el veletó̗k . Monda ottan moyſes : Hoſtyakath es aldozatokath nem atz mynekw̋nk kyketh aldozyw̋nk , azerth eegyetembe mynden barmwnkkal el meegyw̋nk , czak egy keró̗m ſem marad hw̋bennó̗k el kyk zykſegheſek my wrwnknak tyzteſſeeghere , yeleſſen , myert nem twggyok myt kellyen aldoznwnk , mygh nem az herre ywtwnk . Megh kemeenyeythee azerth wr yſten ffarahonak hw̋ zyweet es nem akaraa hw̋ket el {29} boczatany , Monda azerth ffarabo moyſeſnek : Meny el en eló̗lem , es laſſad hogy towabaa en zynemeth ne laſſad , merth valamel napon en elembe yewendez megh halz . Felele Moyſes : wgy leegyen mynt mōdad . Nem latom towabaa az the zýnedeth . Tyzen eggy Cap . Es monda wr yſten moyſeſnek : meegh egy czapaſſal ytó̗m megh ffarahoth es egiptomot , Es annak vtanna el boczat tyteketh , es ky kezereyth menny . Mongyad azerth mynd az neepnek hogy mynden ember hw̋ barattyatwl , es mynden azzon hw̋ zomzeeggyatwl ſok ezyſthes es aranyas edeenyeketh es rwhakath , es az wr yſten malaztot aad ez neepnek az egiptombelyek eló̗th . Azerth nagy hatalmas ember vala moyſes farahonak , es hw̋ zolgaynak , es mynd tellyes egiptombely neepeknek elette : Es monda : ezth mongya wr yſten : eeffelykoron be megyek egiptomba , es myndennek megh hal elſew zylette , mynden egiptombely , az kyralnak elſew zyló̗tteetw̋l foghwa , ky hw̋ zekyben yl , mynd az zolgalonak zyló̗tteeygh , ky az malomba ó̗ró̗l , es mynden baromnak elſew zyló̗tteygh , es nagy kyaytas lezen mynd egheez egiptomnak fó̗ldeen , mynemw̋ nem volth annak eló̗tte , ſem annak utanna nem lezen . Az yzraelnek kedeegh ffyay kó̗zó̗t meegh az eeb ſem morogh , ſem ember , ſem barom , {30} hogy twggyatok mynee czodat tegyen wr yſten az egiptombelyeknek es az yzrael ffyaynak kó̗ztó̗k , Es mynd hozyam yewnek ez the zolgayd , es ymadnak enghemet mondwan : Meny el ky the , es mynd az neep , ky the alattad vagyon . Annak vtanna ky meegyw̋nk , es ky meene faraho eló̗l nagy haraggal , Es monda wr yſten moyſeſnek : Nem halgat tyteket faraho hogy ſok czodak legyenek egiptomnak fó̗ldeen . Moyſes kedeegh es aaron wgy teenek , mynden yegyeket es czodakath tamazthwan , kyk ymaran mynd yrwan vannak ffarahonak elette , es megh kemeenyeytee wr yſten ffarahonak zyweeth , es nem boczataa yzraelnek ffyayth hw̋ fó̗ldeeró̗l . Thyzen Ketth Capitulum . Monda eſmegh wr yſten moyſeſnek es aaronnak egiptomnak fó̗ldeen : ez honap honapoknak eley , eló̗ lezen eztendó̗nek honapy kó̗zó̗th . Zollyatok mynd tellyes yzrael ffyaynak ſokaſſaghynak , es mongyatok hw̋nekyk : Ez honapnak tyzed napyan ky mynd veegyen ffel egy baranth ky mynd hw̋ czalady es haza zerenth , ha kedegh kyſſeb zammal vagyon az barannak meg eeteleere , vegye ffel hw̋ zomzeeggyat ky rokon kó̗zel lakyk az hw̋ hazahoz annee zammal , kyk eleghek legyenek az barannak megh emeezteeſere , es legyen az baran zepló̗nel kyl eztendey hym . Azon modon veegyetek ffel gó̗dó̗leth es , Es tarczatok azt ezen honapnak tyzen {31} neegyed napyara , es aldozza megh hw̋tet mynd tellyes yzrael ffyaynak ſokaſſaga eſthve felee , es veegyenek hw̋ veereben , es hw̋ hazok aytoynak veſſeek mynd keth ſorkayra es kó̗zó̗byre , kyben megh ezyk az baranth , Es tyznel ſylth hwſſ eeznek azon eeyel , es pogacza kynereth vad zalatawal . Semyt hw̋ benne nyerſſen ne eegyetó̗k ſe vyzbe fó̗tteth , de czak tyznel ſyltet . Feyeeth , labayth , es mynden beló̗l valoyath meg emeezyetek , Es ſemy ne maragyon hw̋benne hollalygh . Ha kedeg vala my el maradand , tyzbe egheſſeetek megh , Es ezenkeppen eegyetek hw̋tet . Ty echotokat ffel eweg̋zeetó̗k , es cypelló̗ſtó̗k legyen ty labaytokba , es yſtapokath tarthwan ty kezetó̗kben , es hamarſſaggal eegyeetek , merth akkoron ffaſee , hozweeth , az az vrnak menety vagyon , Es en atal meegyek az eeyel egiptomnak fó̗ldeen megh verween az egiptombelyeketh mynden elſew zyló̗ttó̗kbe , embertw̋l foghwa mynd az barmokyk . Es egiptomnak minden balwan yſtenyben yteeletó̗t tezó̗k . En wr yſten . Es lezen ty nektó̗k az veer yegre ty hazatokon , kykben lakozandotok . Es ha megh latandom az verth : el mwlom azth , es nem leezen az halalnak czapaſa ty raytatok , mykoron megh verendó̗m egyptomnak fó̗ldeeth . Leezen kedegh ez nap ó̗rekke valo emlekó̗zettre es ynnepre , es tyztó̗lettre wrnak , mynd nemzettró̗l nemzettre . Heeth napokon eeztó̗k pogacza kynyereth . Elſew napon nem lezen kowazos ty hazatokban {32} . Vala ky kovazoſth eyendyk , el veez annak lelke yzraelbó̗l , elſe naptwl foghwa heted napygh , Elſew nap zent , es tyztó̗letes lezen , es az heted nap azon tyztó̗lettel yllettetyk . Semy dolgot ne teegyetek hw̋ raytta annak kyw̋le ky eeterre zykſeegh , es pogaczawal ellʼʼetek , Merth azon napon hozom kywe ty ſokaſſaghtokat egiptombol , es megh tarczatok ez napot , mynd ty nemzethſeghtekbe erekke valo ynneppel . Elſew honapnak tyzen neegyed napyan eſthwe leween pogaczawal eeltó̗k , azon honapnak mynd hwzon eeggyed napyaygh vaczoraygh Heted napyglan kowazos ne leeletteſſeegh ty hazatokban , mert ha ky eyendyk el veez annak lelke yzraelbó̗l akar lakos legyen akar yeweveen̋ . Hozya hywa azert moyſes mynd az neepnek veeneyth , es monda hw̋nekyk : Mennyetek el , veegyetek ffel egy barmoth , es aldozyatok ffaſeeth , az az hoſweetot , es egy nyalab yſopoth maarczatok hw̋ veerebe , es hymczeetek megh vele az kó̗zó̗bó̗t es mynd az ket ſorkoth , es ſenky ty kó̗zzó̗letó̗k ky ne yewyen az haaz aytayan reegghelyg , merth wr yſten ezen meegyen el hogy megh verye az egiptombelyeketh . Mykoron latangya az veerth az ragazton es az ayto ſorkokon , nem haggya az veer thewó̗ angyalth oda be meenny es vala kyt oth megh ſerteny . Tarczatok megh ez ygheeth erek emlekó̗zettre . Es mykoron be menendó̗tó̗k {33} az fó̗ldre kyt thy wratok yſten adando tynektek mykeppen annak elette megh fogatta , ez Cerimoniakath megh tarczatok , es mykoron mondangyak tynektek ty ffyatok : mynemw̋ zerzeteſſeegh ez ? mongyatok hw̋nekyk : Wr yſten menetynek emlekó̗zety ez , mykoron el mwlaa az yzrael ffyaynak hazayth egyptomban , megh verween az egiptombelyeketh , es az my hazwnkath megh zabadoythwan , es le hayolwan mynd az ſok neep ymadaa wr yſten . Es ky zalwan az yzrael ffyay wgyan teenek mynt megh paranczolaak moyſes es aaron . El ywthwan azerth az eeffelykor : megh ó̗lee wr yſten myndennek elſe zyletteeth , ffarahonak elſew zyletteetw̋l foghwa , mynd az fogolnak elſew zyletteýglen , ky az temleczbe tartatyk vala , es mynden baromnak elſew zyletteeyglen . Es ffel kele ffaraho mynd hw̋ zolgaywal , es tellyes egiptommal , es tamada nagy kyaytas mynd tellyes egiptomba . Merth nem vala oly haaz , kyben hallot nē fekw̋neek . Es oda hywataa faraho moyſeſth es aaront azon eeyel , monda : kellyetek ffel , es meennyetek ky ez en nepem kó̗zzó̗l , ty es az yzrael ffyay , meennyetek el , aldozzatok ty vratoknak mykep pen mongyatok . Ty yohatokath es barmotokat vygyeetó̗k el mykeppen keeretó̗k , es el menween algyatok megh enghemeth . Kezereytyk vala kedeegh az egiptombelyek es ky menny az yzrael neepeeth hw̋ fó̗ldó̗kró̗l nagy harmarſaggal mondwan : ym myndnyayan megh halwnk . Mynd az nep {34} veen ffel tagaztot teeztath mynek eló̗tte megh kelne , es ffel kó̗tó̗zween hw̋ rwhayokban ffel veveek hatokra , Es wgy teenek az yzrael ffyay mynt megh paranczolta vala wr yſten moyſeſnek , Es ky mynd hw̋ zomzegyatwl ſok ezyſthes es aranyas edenyeketh keerenek es megh foztaak egiptomoth , Es keleenek az yzrael ffyay , meenenek thamaſſebol Sokothban oly mynt hath zaz ezer neepek aproknal es azzonyallatoknal kyl . Es yw̋we ky hw̋ veló̗k nagy ſok zamlalhatathlan elegy neep yohokkal , es kylemb kylemb felee barmokkal , es megh meleghó̗ythween az teeztath kyt ffel vettenek vala , pogaczakath ſyteenek hamwba , merth ſemy eethket nem zerezhettenek vala ſyettethwen ky yewny . Az yzrael ffyaynak kedeegh lakodalmok , kyben lakozanak egiptomban , leen neegy zaaz harmyncz eztendew , kyk mykoron bel tó̗ltenek vona , azon napon yewe wr yſtennek hw̋ ſereghe egyptomnak fó̗ldeebó̗l . Az eey wr yſtennek megh tartando , mykoron ky hoza hw̋ket egiptombol kyt megh kel tartany az yzrael ffyaynak mynd hw̋ nemzethſegekben . Monda azert wr yſten moyſeſnek es aaronnak : Ez az hoſweethnak zerzethſeeghe : Senky ydegeen hw̋ benne ne eegyeek . Myndeth vó̗th zolga kedegh elezer kernyw̋l metelteſſeek es wgy eegyek hw̋ benne , yeweveen es bereſek ne eegyenek hw̋ benne . Az meel hazban ezyk kyw̋l onnan ne vygyenek hw̋ hwſaban , es hw̋ neky {35} tetemeeth megh ne tó̗ryeetek . Mynden yzraelnek ſokaſſaga kó̗zó̗nſegghel tegye azth . Ha kedegh valameelʼʼ ydeghen tykó̗zytekben akaran mennye hogy hoſwetot tegyen , kernyw̋l metelteſſeek elezer mynden fyrffyw es wgy yllye megh . Vala ky kedeg nem leyend kernyw̋l meteltetó̗t ne eelyen hw̋ velee . Egyenlew tó̗rwen leegyen az lakoſnak es az yeweveeńnek kyk ty kó̗ztetó̗k lakoznak . Megh teenek azerth myndent az yzrael ffyay , kyketh paranczolanak hw̋nekyk moyſes es aaron , Es azon napon hozaa ky hw̋ket wr yſten hw̋ ſereghó̗k zerenth . Tyzen Har Cap . Eſmegh zola wr yſten moyſeſnek mondwan : Zentó̗ld ennekem mynden elſew zyletteth ky meehet nyth yzraelnek fyay kó̗zó̗th , mynd emberbó̗l , mynd barombol , merth myndenek enymó̗k . Es monda moyſes az neepnek : Emlekó̗zzetó̗k megh ez naprol kyben ky erettetó̗k egiptombol , es zolgalathnak hazabol , merth nagy ereſſ kezzel hozot ky tyteketh wr yſten ez herró̗l , hogy ne eegyetek kowazos kynereth . May napon meentó̗k ky wy gabonanak honapyaban . Mykoron be vyend teghed wr yſten az ka naneoſnak , Etheoſnak , amorreoſnak , eweoſnak es yebwſeoſnak fó̗ldó̗kre , kyt meg ygyeerth az thy atyatoknak hogy nekyk adnaa az meezzel es teyyel folyo fó̗ldeth , akoron yllyeetó̗k megh ezen honak napyan ez zenthſeghes modoth : heeth napokon eelz pogaczawal , es az heted {36} nap ylló̗ ynnep lezen . Semy kovazos ne leeletteſſeek the nalad , ſe the tartomanydba , es bezeellyed megh azon napon the fyadnak mondwan : Ez az kyth en velem theen wr yſten , mykoron ky yeweek egiptombol , Es ollyan lezen mynt egy yegy the kezedbe , es egy emlekó̗zet the zemed eló̗th , es mynt egy tó̗rween the zadba . Mert nagy hatalmas kezzel hoza ky teghed wr yſten egiptombol . Mykoron azert be menendez az yg̋erethnek fó̗ldeere , mynden lelkó̗s allathnak elſew zyletteet yſtennek zentó̗llyed , zamarnak elsew zyló̗tteet yohal valczad megh , ha kedegh megh nem valtod , megh ó̗llyed , Embernek elſew zyló̗tteth peenzel valczad megh . Ha mykoron azt megh kerdendy az te ffyad , mongyad : Nagy eró̗ſſ kezzel hozot ky mynketh wr yſten egiptombol . De mykoron faraho el nem boczathana , myndennek elſew zyletteet meg ó̗lee wr yſten . Annak okaert aldozok mynden hym magot wr yſtennek vala ky elſew meehet nyth , es en elsew zyletteymet valtom megh . Mykoron azert ky boczatta vona ffaraho az neepeth , nem hozaa atal hw̋ket wr yſten az yazoknak fó̗ldeen , ky kó̗zelben vala , azt gondolwan hogy netalantan haddal tamadnanak ellenó̗k , es azon valo feeltekben eſmegh egyptomban terneenek , de el kerw̋ltetee hw̋ veló̗k az nagy kyetlen pwztanak wtan . Vevee ffel azerth moyſes Joſesffnek hw̋ teſteet hw̋ velee , myert megh eſkw̋ttette vona hw̋keth mondwan : Megh latogat tyteketh {37} wr yſten , vygyetek ky az en tetememeth eennen veletó̗k . Es ky eredenek ſokothbol , zallanak megh ethamba az pwztanak kylſew hataran . Wr yſten kedeegh elettó̗k meegyen vala vthat mwtatwan nappal ſetet kó̗d ozlop zerenth , eeyel kedegh tyzes ozlop keppen , hogy mynd eeyel mynd nappal ennen maga vezerlenee hw̋keth . Tyzen Neegy Cap . Zola eſmegh wr yſten moyſeſnek mondwan : mond azt az yzrael ffyaynak : Mennyenek ky eennen , es zallʼʼanak meg ffyariothnak elleneeben , ky vagyon magdalomnak es belſſeffen bely tenghernek elleneeben . Mert meegh azth mongya ffaraho Megh zorwltanak az fó̗ldó̗n , be rekeztó̗tte hw̋keth az fó̗ld . Es en megh kemeenyeytem hw̋ neky zyweeth : Es yznye kezd tyteketh . Es en megh dyczó̗wltetó̗m ffarahoban es mynd hw̋ ſeregheeben . Es megh twggyak az egiptombelyek hogy en vag̋ok az wr yſten . Es mynd wgyan teenek , Es megh mondaak egyptombely kyralnak , hogy el fwtot vona az neep , Es el valtozeek ottā farahonak es mynd hw̋ zolgaynak zyw̋ó̗k , es mondanak : Myth akarttwnk tenny hog̋ el boczatanook yzraelth , es ne zolgalna mynekw̋nk ? Zerzete azerth hath zaaz thaar zekereketh , es annak felette vala menee zekereketh talalhata egiptomba , mynd hadnagyokkal es ſereghó̗kkel . Es mykoron kó̗wethneek az egiptombelyek yzrael ffyaynak nyomdokyth , talalaak megh {38} hw̋keth az taborba az tengher parttyan , Es ymaran farahonak mynden zekerey , lowagosy , es ſereghy valanak ffyariothban , beelſeeffon ellen : Es ffel emelween az yzrael ffyay hw̋ zó̗mó̗ket , lataak az egyptombelyeketh hogy wtannok vannak , es megh ffeelelmeenek , es nagyon kyaythwan wr yſtenre , mondanak moyſeſnek : Netalantal nem voltanak temethew helyek egiptomba , azert hoztal ede mynketh hogy eeth halnank megh ez pwztaban , myre akartad ezth tenny , hogy ky hoznal mynketh egiptombol : Nem de ez ee az mondas kyt zolwnk wala teeneked egiptomba , mondwan : tawozyal el my tewlw̋nk , hogy zolgallywnk az egiptombelyeknek . Merth ſokkal yob vala hw̋nekyk zolgalny , honnem ez pwztabā megh halny . Es monda moyſes az neepnek : Ne akaryatok felny . Allyatok veztegh es laſſaatok vrnak nagy dolgaath , kyt teendew ez may napon . Az egiptombelyeketh , kyketh maſtan lattok , ſoha tebbee nem lattyatok erekkw̋l erekkee . wr yſten vyaskodyk ty erettetó̗k , es ty veztegló̗tó̗k . Es mōda wr yſten moyſeſnek : Myt kyaytaz en ream ? Mongyad az yzrael ffyaynak hog̋ ereggyenek el , the kedegh emeld ffel the vezzó̗deth , es veſſed az tengherre , es ozd ket felee hw̋tet hogy meennyenek kó̗zepó̗tte az yzrael ffyay zarazon . En kedegh meg kemeenyeytó̗m az yzrael ffyaynak hw̋ zywó̗keth , hogy yzzenek tytó̗keth . Es {39} en meg dyczó̗wltetó̗m farahoban , es mynd hw̋ ſereghyben , hw̋ zekeryben , es hw̋ lowagoſyhā , es megh twggyak az egyptombelyek hogy en vagyok az wr yſten . Es ffel kele az angyal ky elettek meegyen vala , hattra mene , es mynd az kó̗d ozlop hw̋ vele , es alla megh az yzrael ffyay ſeregheenek es az egyptombelyek ſeregheenek kó̗ztó̗k . Es mynd az eyeel oly ſeteth es vylagos kó̗d leen , hogy egyik reez az maſykhoz nem mehethnee . Mykoron azerth ffel emelte vona moyſes hw̋ kezeeth az tengherre , ottan wr yſten nagy zeleth tamazthwan , mynd el fwtataa az vyzeth , es zarazon hagyaa hw̋tet , es keth felee ozla az vyz , Es atal eredween az yzrael ffyay , kó̗zepó̗th zarazon atal meeneenek , Es vgyan vala az vyz hw̋ nekyk mynt egy kewffal mynd yob feló̗l mynd bal ffeló̗l . yzwen azerth hwketh az egiptombelyek be meenenek hw̋ wtannok farahonak mynd zekery mynd lowagoſy az tenghernek kó̗zepyben . Es megh tekeenthween wr yſten az egyptombelyeketh , mynd megh ó̗lee az hw̋ ſereghó̗keth , es mynnyayan yarnak vala az vyznek meelſegheben . Mondanak azt lathwan az egyptombelyeketh : ffwſſwnk el yzrael eló̗th mert ennenmaga wr yſten vyaskodyk hw̋ erettek my ellenw̋nk . Es monda wr yſten moyſeſnek : emeld ffel te kezedet az tengherre , hogy teryenek az vyzek az egiptombelyekre , az zekerekre es lowagoſokra . Es mykoron ffel emelte vona moyſes hw̋ kezeeth az tengherre , ottan {40} eló̗ haynalba megh teree az tengher az hw̋ elſew helyeere , es mykoron az egiptombelyek fwthnanak , eló̗l veveek hw̋ket az vyzek es el boroyttaa hw̋ket wr yſten az tengher habaynak kó̗zepyben , es boroyttaak mynd az zekereket , mynd az lowagoſokath , es mynd az egheez ſereghet , kyk mynd be meentenek vala az tengherbe , es egy ſem marada hw̋bennó̗k . Az yzrael ffyay kedeegh atal meenenek zarazon az tengher kó̗zepó̗t , es az vyzet valanak hw̋nekyk mynth egy kewffal myndenfeló̗l . Es megh zabadoyttaa wr yſten az napon yzraelt Egyptombelyeknek kezó̗kbó̗l Es reegghel lataak az egiptombelyeket halwan az tengher zeleen , es megh yſmereek az nagy hatalmath kyt akkoron wr yſten then hw̋ ellenó̗k , es felee az neep wr yſtent , es hywenek wr yſtennek , es moyſeſnek hw̋ zolgayanak . Tyzen ewth Cap . Ottan azert moyſes es mynd az yzrael ffyay dyczeretó̗t zerzeenek wr yſtennek es mondanak : Cantemus dom̄o , gloriose enim magnificatus eſt , equum et aſcenſorem deiecit im mare : Enekellyw̋nk wr yſtennek merth nagy dyczó̗ſeegghel magaztateek ffel , mynd lowat , mynd zekereth le veree az tengherbe . En ereſſeeghem es en dyczeretó̗m wr yſten : mert ydweſſeghemre leen ennekem , Es az en yſtenem es en dyczó̗yttó̗m en atyamnak yſtene , es ffel magaztatom hw̋tet . wr yſten ollyan mynt az eró̗ſſ fyrffyw {41} , myndenhato hw̋ newe , ffarahonak mynd zekereyt , mynd ſeregheet be veree az tengherbe . Hw̋ valogatot feyedelmy mynd belee merwleenek az vyznek habayban , az vereſſ tenghernek meelſeghe el fó̗dó̗zee hw̋keth , mynd fenekre zallanak mynt az kew . Wram , az the yogod ffel magaztateek nagy ereſſeeghben . Az the yogod , wram , megh veree az ellenſeghó̗t , es the ſokſaghw dyczó̗ſeghedben le hanyad en ellenſeghymet . El kyldeed te haragodat ky megh emeeztee hw̋ket , mynt az zalmaath , es az the lelkó̗dnek haraghya myat egybe gyw̋leenek az vyzek . Megh alla az folyo vyz , es megh gyw̋le az meelſegh az vyznek kó̗zepó̗tte . Monda az ellenſeegh : megh yzó̗m , es megh fogom , megh oztom az bytangot , es bel telyk az en lelkem : ky rantom en fegyweró̗met , es megh ó̗ly hw̋keth ez en kezem . fwalla az the zeled es el boroytaa hw̋keth az tengher , el merw̋leenek mykeent az nehez oon az hatalmas vyzben . Ky vagyon haſonlatos hozyad ereſſeeghben ? Vram , ky baſonlatos te hozyad nagysagos zenthseghben ? rettenetes es dyczeeretes , es czodakat teewen ky nyoytaad the kezedeth , es el emezthee hw̋keth az fó̗ld . Vezerló̗ye leel te nagy yrgalmaſſagod zerent az the neepednek , kyt megh valtal : Es vyveed hw̋tet te nagy hatalmaſſagod zerenth te zent lakodalmadnak helyeere : ffel tamadanak az neepek , es megh haraghwanak , keſerwſeghó̗ket vallanak az yazoknak neepey . Ottan megh haborodanak edomnak feyedelmy , moabnak ereſſ vytezyt feelelem {42} foglalaa , es mynd megh hydeghw̋leenek kanaannak lakoſy . Rohannyon hw̋ reayok feelelē es reettentees , te yogodnak nagyſaga myath . Legyenek yndwlathlanok mykenth az kew , myglen atal meennyen az the neeped , vram : myglen atal meennyen az the neeped , kyt megh valtottaal . Vyd be hw̋keth , es ylteſd el te zenth erekſeghednek hegyeen , te ereſſ haylokodban , kyt magadnak zerzettel wram . Az te zent hazad , kyt az te zent kezeyd megh ereſſeytettek : Wr mynd eeltygh vralkodygh , es mynd erekkw̋l erekkee . Merth be mene faraho lowaywal , zekereywel es lowagoſywal az tengherbe , es reayok hozaa wr yſten az tenghernek vyzeet . Az yzraelnek kedeegh ffyay zarazon meenenek atal az tenghernek kó̗zepó̗tte . Ween ffel annak vtanna az Maria azzon , aaron es moyſeſnek hwga , hw̋ kezeeben egy czenghetw̋th , es ky meenenek az ſatorbol hw̋ vtanna mynd az azzonyallatok czeengheteeſſel es tanczolaſſal , kyknek eellyen eeneketh mond vala : Cantemus dom̄o , glorioſe enim magnificatus eſt , equum et aſcenſorem deiecit in mare : Dyczereteth mongyw̋nk wr yſtennek , merth nagy dyczó̗ſeghel ffel magaztateek , mynd lowat , myud zekereth be veree az tengherbe . Veve ffel moyſes yzraelt az vereſſ tengherró̗l , es meenenek be Surnak pwztayaban , es harmad napyg yarwan az pwztaban , nem lelnek vala vyzet ynnyok es ywtanak marath {43} mellee , es nem yhathnak vyzet hw̋ beló̗le mert yghen keſerw̋ vala . Es zw̋ggodaſth teen az nep moyſes ellen mondwan : Myt ygyw̋nk , hw̋ kedeegh yſtenre kyaytta , ky egy ffaat mwtata hw̋neky , kyt mykoron az vyzbe boczatot vona , ottan edeſſeegre valtozeek . Oth zerzee hw̋neky paranczolatokat es yteeletó̗keth , oth keſertee megh hw̋tet mondwan : Ha halgatandod the vradnak yſtenednek zawath , es ky ygaz azth teyended hw̋ eló̗tte , es ha enghedendez hw̋ paranczolatynak , es mynden hw̋ paranczolatyt megh tartandod , mynden nyawalyat , kyt egyptomra veteek nem hozom the read . Mert en wr , te megvygaztood . Es meenenek az yzrael ffyay elymbe hol oth valanak tyzen keth kwtfeyek , es hethwen palma faak es taborth yteenek az vyzek melleth . Tyzen Hat Cap . Es ky eredween helymbó̗l , yeweenek mynnyayan ſynnek pwztayaban , ky helymnek es Synaynak kó̗zó̗tte wagyon , maſod honapnak tyzen ewtó̗d napyan . Es zwggodaſt then az neep moyſeſnek es aaronnak ellene az pwztaban , es mondanak : yob megh holtwnk vona yſten keze myath egiptom fó̗ldeen , mykoron az hwſſ fazekak mellet ylw̋nk vala , es ezw̋nk vala kynyeret bewſegghel . Myre hoztatok ky mynket az pwztaban , hogy megh ó̗lneetó̗k mynd ez ſokaſſagot ehel . Monda azert wr yſten moyſeſnek : yme en boczatok tynektó̗k hwſth men̋bó̗l {44} , mennyen ky az neep es zeggye ffel menee eleegh mynden napōkeed , hogy keſerczem megh hw̋tet , hogy ha az en tó̗rweenyembe yaryon awagy nem , hatod napon kedegh keth annyat zeggyenek mynt eegyeb napon . Mondanak azerth moyſes es aaron mynd az yzrael ffyaynak : Eſthwe felee megh twggyatok hogy wr yſten hozot ky tytó̗keth egyptomnak fó̗lderó̗l , es hollal megh lattyatok az hw̋ dyczó̗ſegheeth . Mert hallā ty zwggodaſtokat yſten ellen : my kedegh kyk vagywnk , hogy my ellenw̋nk morgottok ? Es monda moyſes : Ad tynektek eſthwe wr yſten hwſth eennetek es regghel kynyereth mynden bewſegghel , azert hogy megh hallotta az ty zwggodaſtokat hw̋ ellenee . Azert nem my ellenw̋nk vagyon ez ty zwggodaſtok , de wr yſten ellen . Es monda moyſes aaronnak : Mond azt mynd ez egheez ſokaſſaghnak : yarwllyatok wr yſtennek eleybe , Merth megh hallotta az ty zwggodaſtokat . Mykoron azert aaron meegh zolna az yzrael ffyaynak , tekeenteenek az pwztara be , es yme wr yſtennek dyczó̗ſeghe megh yeleneek fenes kó̗dbe , Es zola wr yſten moyſeſnek mondwan : Megh hallam az yzrael ffyaynak zwggodaſokath : mond azt hw̋nekyk : Eſthwe hwſth eztó̗k es megh eleghó̗ttó̗k kynyerrel , Es megh twggyatok hogy en vagyok ty wratok yſten . Mykoron azert eſthwe leth vona : tamada ſok ſeregh ffyr es el fó̗dó̗zee az ſatorth , es reegghel harmath zalla le az Satornak kewrw̋le , {45} es yghen gyenghenek lattatanak , oly mynth az megh nyrth gyapyw , hoſonlatoſſagh zerent mynth az maraz le eſyk az fó̗ldre . Kyth mykoron reegghel lattaak vona az yzrael ffyay , ottan mondanak egy maſnak : Manhw ? az az myczoda ez ? Merth nem twggyak vala myczoda vona . Kyknek monda moyſes : Ez az kynyr kyt tynektek adot wr yſten eelederre , Ez az mondas kyt megh paranczolth wr yſten . Anneeth gyeyczen azerth mynden hw̋ benne , meene eleegh eenny mynden feere egy koſarral . Es vgyan teenek az yzrael ffyay , es gyeyteenek hw̋ neky tebbet , neky kewesebbeth , de annak ſem lezen vala teb , ky tebbeth gyeyth vala , Sem annak keweſem , ky keweſebbet zerez vala . Monda azerth moyſes hw̋nekyk : Senky ne haggyon hollarra hw̋ henne . kyk nem halgataak hw̋ mondaſaath , de nekyk megh hagyanak hw̋ benne hollarra , es megh kelee mynt egy kowaz , es megh penyzló̗deek . Es megh haraghweek hw̋ reayok moyſes . Azerth annyat gyeythnek vala hollal , ky eleegh lezen vala myndennek azon nap : Merth mynt az nap ffel meleghedygh vala , ottan mynd el olwad vala . Hatod napon kedeegh myndenyk keth annyath gyeyth mynden ffewre . Menenek azert az feyedelmek moyſeſhez , es megh mondaak hw̋ neky , ky monda : Ez az kyt wr yſten zolth : Az ynnepnek nywgodalma yſtennek zentó̗ltetó̗th . Azert honap vala my dolgot akartok mynd el veeghezyetek , es myt akartok megh fó̗zzyeetó̗k . Vala my maradeek kedegh leyend {46} , azt hollarra haggyatok . Es mynd azon keppen teenek mynt megh paranczolaa moyſes , es nem byzzw̋eek megh , sem feerghet nem talalanak hw̋ henne . Es monda moyſes : eegyeetó̗k az maradekot ma , mert ynnepe vagyon wr yſtennek , es annak okaert nem talaltok ma az mezó̗n . Es ky menwen az neepek ſemyt nem talalanak . Es mōda wr yſten moyſeſnek : Myglen nem akaryatok ó̗ryzny az en paranczolatymat , es tó̗rvenymeth ? Laſſatok hogy wr yſten atta legyen tynektek az ynnepó̗t , es annak okaerth hatod napon adot ty nek keth napra valo eeledelth . Azerth ky mynd hazanal lakyeek es ſenky kyw̋l ne yaryon az heted napon . Azerth yzraelnek haza newezee hw̋neky neweet mannak az az meeńnanak , ky ollyan vala , mynt az koriandrom̄ak hw̋ feyeer maghva , es hw̋ yzee mynt az meezzel ſylth ſemlyenek . Monda azert moyſes : Ez az mondas kyt paranczolth wr yſten : tó̗lcz be eg̋ koſſarth hw̋ beló̗le , es tartaſſeek eló̗ttw̋nk valo yewendó̗ ydó̗kre , hogy megh yſmeryeek az kynyereth kywel eeltettelek tyteketh az pwztaban , mykoron ky yettetó̗k egyptomnak fó̗ldeeró̗l . Es monda moyſes aaronnak : Veegy egy edeent ffel , es tegy manth hw̋ belee mynt egy koſarba mene ffeer , es ted le wr yſtennek elette , hogy tartaſſeegh vtannwnk valo nemzethſegre . Es wgy then aaron . Az yzrael ffyay kedeegh negywen eztendeegh eenek manth , myglen hw̋ lakodalmoknak fó̗ldeere ywthnanak az az kanaannak {47} hw̋ fó̗ldeere . Tyzen heet Cap . Azerth ky eredeenek mynd az yzraelnek ffyay Synnek pwztayabol hw̋ lakodalmok zerent , wr yſtennek bezede myat , es zallanak megh kynek newe raffydym , hol bew vyze nem vala ynnya az nepnek . Es zwggodaſth teewen moyſes ellen mondanak : Agy vyzet mynekw̋nk hogy ygywnk , kyknek felele moyſes : myt haborgottok en ellenó̗m , Myre keeſerghetytó̗k az wr yſten Nagyon megh zomeehozek azert oth az neep vyznek fogyathkozaſa myath , es zwggodeek moyſes ellen mōdwan : Myre tetted azt hogy my ky yewneenk egyptombol , hogy mynd mynket , mynd magzatwnkkat , mynd barmwnkkath megh ó̗lneed ? Wr yſtenre kyaytta azert moyſes mondwan : Myt teegyek en ez neepnek , keweſó̗n all hogy megh nem kó̗wez enghemeth . Es monda wr yſten moyſeſnek : Meny elettek az neepeknek , es veegy melleed az yzraelnek veeneyben , es ved kezedbe az vezzó̗th kywel az tenghert megh yteed , es meeny el , ym , en eletted allok az kew zyklan orebnek heegyeen , es yſſed megh az kewzyklat , es vyz yew ky hw̋ beló̗le , vgy hogy az neep yhatyk . Wgy theen azert moyſes az yzraelnek veeneyvel . Es nevezee az helth keeſertethnek az yzrael ffyaynak dagalyoſſagokerth , myert oth megh keeſerteek wr yſtent , mondwan : Vagyon ee yſten my kó̗zttw̋nk awagy nyncz ? Azon yewe el hw̋ reyok {48} Amalek , es hadakozyk vala hw̋ ellenó̗k raffydym hegyeen . Es monda moyſes Joſwenek : Valazy nepeketh ky , es meny el , ythkó̗zzel Amalekkel honap , En kedegh az heegynek teteyn allok , es az yſten vezzó̗yet kezemben tartom . Wgy then Joſwe mynt moyſes mondaa , es vyaſkodeek amalekkel . Moyſes kedegh , es aaron , es wr ffel meenenek az hegyre . Mykoron ffel emely vala moyſes hw̋ kezeyth , akkoron yzrael gyezy vala . De ha czak vala my keweſſee le erezty vala , akkoron Amalek gyezy vala . Moyſeſnek kedeegh hw̋ kezey nehezeſek valanak . Egy keweth teenek azert alaya , hogy rea ylne , aaron kedegh es wr tarttyak hw̋ kezeyth keth feló̗l . Es leen hogy annak vtanna megh nem faradnanak hw̋ kezey mynd eſtygh es , es megh gyó̗zee Joſwe Amalekó̗th mynd neeepeewel , es le vagaa . Es monda wr yſten moyſeſnek : yrd be ezth emlekó̗zettre egy kenybe es Joſweenek hallaſara . Merth elveztó̗m amaleknek emlekó̗zetyt mennynek alatta . Es oltarth zerze moyſes ott , es hywaa hw̋ neweeth : Wr yſten en ffel magaztataſom , mondwan , Merth twlaydon vrnak keze , es yſtennek hada lezen Amalek ellen , mynden nemzettró̗l nemzettre . Tyzen nyolcz Cap . Mykoron kedegh hallotta vona yetro madyan papya , moyſes yppa , mynd azokat kyket wr yſten teth vona yzraellel hw̋ neepeewel , es moyſeſſel , Es hogy ky hozta vona wr yſten yzraelt egyptombol , veve ffel Sefforat moyſeſnek feleſeeghet , es hw̋ keth ffyayth , Gerſſant {49} es Elyezerth , es yewe moyſeſſhez az pwztaban , hol oth megh ytetteek vala taborokat az yſten hegye alath : Es neky yzene mondwā : Az the rokonſagod yettro yewek hozyad the feleſſeegheddel es ffyayddal . Hw̋ azert ottan ky meene eleybe es egymaſth ymadwan , megh apolak egy maſth . Mykoron be mentenek vona az thaborba , ottan mynd megh yelenghetee hw̋neky myth tet vona wr yſten ffarahonak es hw̋ nepenek yzraeleerth , es mykeppen megh zabadoytotta vona hw̋keth . Es hogy azokat hallotta vona , nagyon erw̋le raytta yettro , es monda : Aldot legyen az wr yſten ky tyteketh megh zabadoytot az egyptombelyeknek kezó̗kbó̗l , ebben yſmeró̗m , hogy nagy yſten hw̋ mynden yſteneknek fó̗lette . Ottan azert aldozatot theen yettro az wr yſtennek . Es hozya yeweenek aaron , es mynd az veenó̗k , hogy lakoznanak hw̋ vele yſtennek elette . Maſod napon azert yle le moyſes hogy yteeletó̗t tennee az nepnek , kyk elette alnak vala reeghtw̋l foghwa eſthwelygh . Mykoron mynd azokat latta vona az hw̋ rakona , monda : my dologh ez ah myth ez nep kó̗zó̗th , myre ylz teemagad egy ? az ſok neep eeth war mynd eſtygh , kynek felele moyſes : Mynd ez neepek azert yewnek en hozyam , hogy yſtennek sentenciayat az az ygaz yteeletyt kereſſeek . Mykoron vala my haborwſagh tamadand hw̋ kó̗ztó̗k , hath en hozyam yewnek , hoǵ megh yteellyem {50} hw̋ket , es megh mwtaſſam hw̋nekyk yſtennek paranczolatyt es tó̗rweenyt : hw̋ kedegh monda : Nem yo dolgot teez'' : hewſagos mwkawal faratz megh , mynd ez neep , mynd the , merth te eró̗dnek fó̗ló̗tte vagyon ez dologh , tennen magad el nem zenwedhetó̗d , de hallyad az en bezeedemeth es tanaczomat , es wr yſten leſzen the veled . Leegy the az neep eló̗th azokban kyk yſtenttw̋l zarmaznak , hogy yelenczed megh hw̋neky , es mwtaſſad megh az neepnek az yſteny tyztó̗lethnek mogyat , es cerimonyayath , es az vtat kyn kellyen yarnyok , es az dolgot kyt kellyen tennyó̗k . Kereſſ kedeegh mynd az neep kó̗zzó̗l bewlcz neepeketh , es yſten feló̗keth kykbē ygaſſaagh vagyon , es kyk gyló̗lyk az feſwenſeeghó̗t , es zerez'' hw̋ kó̗zzó̗ló̗k tyzedó̗ſó̗keth es zazadoſokath , es dekanokath kyk yteelleek mynden ydó̗ben az neepeth . ha vala my kedeegh nagyob leyend kerdeſre , hozyak te hozyad , hw̋k czak kyſſeb dolgot yteellyenek , es kynnyeb legyen teeneked . Ha ezt teyended be tellyeſeyted vrnak paranczolattyat es az hw̋ hagyomaſath el vyſelheted , es mynd ez neep bekeſeegghel mehet hw̋ helyeere . Kyketh halwan moyſes myndent vgy then , mynt hw̋ neky tanaczolaa : Es yeles neepeketh valazthwan mynd egheez yzraelbó̗l , kykkó̗zó̗l nekyket tyzedeſſee theen , nekyket decańnaa , nekyketh feyedelmee kyk yteelneek az neepeth mynden ydó̗ben es vala my nehez dologh vala hw eleybe vyzyk vala . Es annak vtanna el boczataa hw̋ yppaath , {51} ky hw̋ lako fó̗ldeebe teree bekeſegghel . Tyzen kylencz Cap Harmad honabba ymar hw̋ ky yewetelyknek vtanna egiptombol , yeweenek Synaynak pwztayaban , es zallanak megh az hegynek elleneeben . Moyſes kedeegh meene ffel wr yſtenhez az hegyre . Es hozya hywaa hw̋tet wr yſten az hegyró̗l , es monda : Ezt mongyad Jacob hazanak , es yelencz az yzrael ffyaynak , ty magatok yol latatok myt theek az egyptombelyeknek , es kywe hozalak tyteketh mynth egy keſelyw zarnon es magamnak foglalalak , ha azerth halgatangyatok az en bezeedymeth es ó̗ryzendytó̗k az en zerzeeſymeth , leztó̗k en nekem valaztot neepeym mynd eegyeb kezenſeghes neepek kó̗zzó̗l . Merth enym mynd ez tellyes fó̗ld , ty es leeztek ennekem papy orzaggaa , es zent neep , ezek mongyad megh az yzrael ffyaynak . Es el yewe moyſes yſten eló̗l , es egybe gyeytee mynd yzraelnek veeneyth , es megh magyarazaa hw̋nekyk mynd az bezedeketh , kyket yſten paranczolt vona . Es felelee egyetembe mynd az nep : Myndeneketh kyketh wr yſten mondot , megh teezyek . Mykoron azerth megh yelentette moyſes wr yſtennek az neepnek akarattyat , monda ottā wr yſten : yme ymaran te hozyad yewek feneſ kó̗dben hogy hallya az neep es en zomath , es hyggyen teneked mynd erekke . Monda eſmegh : meny {52} el az neephez , es zentó̗ld megh hw̋keth ma es honap , es moſſaak megh hw̋ rwhayokath , es legyenek kezó̗k harmad napra . Mert harmad napon le zaal wr yſten mynd ez neepnek elette Synay hegynek teteyre . Es zerez'' hatarth az nepnek mynd kó̗rw̋l es mond azt hw̋nekyk : oyyatok magatokath , hogy az hegyre ffel ne mennyetek , ſe hw̋ hataryt ne ylleſſeetó̗k . Mert vala ky ylletendy az hegyet halalnak halalawal hal , kez hw̋tet ne ylleſſe , de megh kó̗wezyeek , awagy megh lewó̗ldó̗zzek . Awagy barom ylletendy , awagy ember , towabba nem eel . Le zalla azert moyſes az hegyró̗l az neephez , es megh zentó̗lee hw̋keth , es mykoron megh moſtaak vona hw̋ rwhayokat monda : Legyetek kezó̗k harmad napra , es ne kó̗zelgheſſetó̗k thy feleſſeeghtó̗khó̗z . Ymaran azert az harmad nap el ywthwan , es az nap ffel kylween , es yme azon kó̗zbe nagy menydó̗rghó̗k kezdeenek hallattathny , es fenes vyllamaſok , es nagy ſerw̋ kó̗d be boroyttaa mynd az heegyet , es nagy trombita zozatot kezdeenek zengheny . Es megh yyedeenek mynd az neepek , kyk az taborba valanak . Mykoron azert ky vytte vona hw̋ket az taborbol yſtennek zyne eleybe , megh tawol az hegynek alatta . Mynd az ſynay kedegh fyſtelegh vala : myert hogy le zallot vona hw̋ rea wr yſten tyzbe , es mynt egy kemeenczebó̗l vgy zarmazyk vala az fyſth hw̋ rola . Es az kyrth zozat es laſſā laſſan yobban hallattatyk vala . Hozya hywaa azert wr {53} yſten az hegynek teteyre moyſeſt , es monda hw̋neky : Zall le , es laſd megh az neepet netalantal ffel akar yewnye ez hegyre hogy yſtent lathaſſa , es el vezyenek nagy sokan hw̋ kó̗zzó̗ló̗k . Es monda moyſes wr yſtennek : Az kó̗z neep nem yó̗heth ffel ez ſynay hegyre . Merth nam megh hattad hw̋nekyk mondwan : veſs hatarth az heegy alat hw̋nekyk , es zentó̗ld megh hw̋keth , kynek monda wr yſten : Meny el , zaal le , es yew̋ ffel the es aaron . Az papok kedeegh es az kó̗z nep atal ne mennyenek az hataron , ſe yſtenhez ffel ne yewyenek , hogy megh ne ó̗llye hw̋keth . Es le zalwan moyſes mynd meg mondaa az neepnek yſtennek bezeedeth . Hwzad Cap Ellyen nemw̋ bezeedó̗keth zola oth wr yſten hw̋nekyk : En vagyok te vrad yſten ky kywe hoztalak egyptombol zolgalathnak hazabol . Ne legyen ydeghen yſtentó̗k en elettem . Ne faragy te magadnak balwanth ſem eegyeb valamy haſonlatoſſagot , kyk mynd fó̗ldó̗n awagy mennyen vannak . Ne ymagyad hw̋keth ſe tyztó̗llyed . En vagyon te vrad yſtened , ereſs , felelmes , zerethó̗ , megh latogathwan atyaknak hw̋ alnokſaghyt hw̋ ffyokban , mynd harmad es neegyed yzygh , azoknak kyk enghem gyló̗ltenek . Es yrgalmaſſagot teween ezer keppen azoknak kyk enghem zerethnek , es az en paranczolatymat tarttyak . Ne vegyed the vradnak yſtenednek hw̋ neweet heyaba , mert nem vezy wr yſten az ollyant mykeent byntelent ky {54} hw̋ neweet heyaba vezy . Emlekó̗zyel megh hogy az ynnep napoth zentellyed , hat napokon mwkalkogyal , es mynden dolgot el teegy . Heted napon te vradnak yſtenednek ynnepe napya vagyon . Semy dolgot ne teegy hw̋ raytta , ſe te , ſe bozyad tartozo , kyk te kapwdon beló̗l laknak . Mert hat napokon teremtette wr yſten mennyeth es fó̗ldet , es tenghert , es kyk mynd hw̋ bennó̗k vannak , es heted napon megh nywgot . Annak okaert megh aldotta wr yſtennek az ynnep napot , es megh zentó̗lte hw̋tet . Tyztellyed te atyadat anyadat hogy hozyw nyomw legy ez fó̗ldó̗n . Ne ó̗lly . Ne paraznalkoggyal . Ne tegy orſſagoth . Ne zoly hamys tanoth te atyad ffya ellen . Ne kywand te baratodnak hazat . Ne kyvand hw̋ feleſſeegheet , ne zolgayat , ne zolgaloyat , ne ó̗kreeth , ne zamarath es ſemyt kyk hw̋ hozyaa tartoznak . Mynd az neep kedegh lattya vala az zozatokath , lampaſokat , es az kyrth zenggheſó̗keth , es mynd az hegyeth fyſtó̗ló̗ghween : es ottan megh hyyedeenek es retteneenek , es tawol alwan mondanak moyſeſnek : zoly the mynekw̋nk es megh hallyok , ne zollyon mynekw̋nk wr yſten , ne talantan megh halywnk . Es monda moyſes az nepnek : Ne akaryatok feelnye . Azert yewt hogy megh keſeertene tyteketh wr yſten , es hogy hw̋ feelelme lenne tybennetek es ne veethkó̗znetó̗k . Tawl alla azert az neep , moyſes kedegh be meene az kó̗dbe kybe yſten vala , es {55} monda wr yſten moyſeſnek : Ezeketh mongyad az yzrael ffyaynak : Ty magatok lattatok , hogy menybó̗l zoltam tynektek : Azerth ne zerezyetek ty magatoknak ſe ezyſbó̗l ſe aranbol yſteneketh , fó̗ldbó̗l zerezyetek ennekem oltarth , es azon algyatok yſtennek ty tyztó̗ſſeeghtó̗keth es aldozattokath , mynd ty yohotokath es ó̗kró̗tó̗keth valameely helyen en emlekó̗zetó̗m leend , es en hozyad yewó̗k es megh aldlak teghedet . Hogy ha kedegh kewbó̗l zerzendez ennekem oltarth , ne eppó̗hed hw̋tet faragot kewekbó̗l , merth mynt faraghny kezdendó̗d hw̋tet , ottan megh fertó̗ztetyk , garadyczon ne hagy az oltarra , hogy te zemeremſeghó̗d ky ne laſſeek . Hwzon Egyed Capitulum Monda wr yſten moyſeſnek : Ezek az yteeletó̗k ky ah neepnek eleybe veſſ . Ha ſydo zolgaath veyendez awagy zolgalot , hat eztendeegh zolgallyon teghed , es heted eztendó̗ben zabadon ky boczaſſad hw̋ zolgalattyath megh fyzethween . Ha vala ky maſth megh verend , es megh haland , az es halalnak halalawal hallyon . Ha kedegh yſten enghedendy hw̋ kezeeben , en helth zerzek howa fwſſon torween napygh . Ha kedegh vala ky zanzandekkal megh ó̗lendy hw̋ barattyat meegh az oltartwl es el vonnyad hogy megh hallyon . Vala ky hw̋ attyat , annyat megh verendy , awagy ó̗lendy , halalnak halalaaval hallyon . Vala ky embert wrzand , es el adangya , halalnak halalawal hallyon . Vala ky maſth {56} megh verend , awagy kewel ytend , es megh nē haland deagyba eſendyk , awagy yſtapon yarand : az ember ky azt tette , megh fyzeſſe mynden karath , es myt orwoſokra kó̗ltó̗t . Vala ky zolgayat awagy zolgaloyat megh verendy vezzó̗wel egy megh haland kezeebe , ottan gylkos lezen : ha kedygh az wtan my keweſſe eelend , nem lezen , merth peenzen vette . Vala ky nezkó̗s azzonyallatot megh verend es halottat zylend : tartozyk arra vala myth az azzonnak hw̋ vra vezen raytta , ha kedeegh az azonyallat es megh haland : vala azt tette , ottan leelekert lelkó̗t aad , zó̗meerth zemeth , fogherth fagath , kezerth kezeth , laberth labath , eegheteeſerth eegheteeſth , ſebeerth ſebó̗th , yteeſerth yteeſth . Ha mykoron barom zarwaval vala kyt megh ó̗lend meg kel kó̗wezny , es nem kel hw̋ hwſaath megh eenny , az baromnak wra byntelen lezen . Ha vala meely barom dyhes awagy zeles leend : es gyakortaa hyrre teween hw̋ vranak be nem rekeztendy , es hw̋ zarwava vala kyt megh ó̗lend az barmot megh kel kewezny , es hw̋ wrat megh kel ó̗lny hogy ha dyaath akaryak megh venny : azth kel adny az hw̋ lelkeerth vala myt keereńnek . Vala ky kwtat awagy czatornath aſand , es be nem feedendy , es vala meely barom belee eſendyk : az kwthnak wra megh fyzeſſee az baromnak araath , az barom kedeegh ewee lezen . Ha egyknek barma az maſeeth megh ó̗lendy tó̗rteenettel , {57} mynd az eeló̗th , mynd az holtat megh ozyak hw̋ kó̗ztó̗k . Ha kedegh eggyk zeles volth , es az hw̋ wra be nem akarta rekezteny , az holtteerth maſth aggyon es az holth barom hw̋ee leezen . Hwzon kett Cap Ha ky maſth megh wrozand , neegy anneeth aggyon erette . Vala ky az wrvoth eeyel hw̋ byneebe megh ó̗lendy nem lezen gylkos , ha kedeegh nap vylaggal , vethkó̗zyk . Vala ky maſnak mezeyt awagy zeló̗yeet megh ſertendy , az karth megh fyzety . Vala ky zeneth gyoytand es karth teend , megh fyzety . Vala kynek maſtwl yozagath el wrozyak , megh kel fyzethny . Byes bayoſth eelny ne haggyatok . Vala ky balvan yſteneknek aldozandyk , megh kel ó̗lny , hanem czak az wr yſtennek , yeweveenth megh nem kel haboroytany , arwakath megh nem kel ſerteny . Mert ha megh ſertendytó̗k hw̋ket , reatok kyaythnak , es en megh halgatom hw̋ kyaythaſokath , es reatok zall az en haragom , es el vezthlek tytó̗keth ellenſeghnek fegywereewel , es ty feleſſeeghtek ó̗zweggyee maradnak , es ty ffyatok arwayaa . Ha kynek kó̗lczó̗n peenzth adandaz , ne foycz ky lelkeet ydew nap eló̗th megh adny mynt az wſoraſſ . Ha the baratodnak rwhayat el vetted zalaghba , nap nywgat eló̗t meg aggyad hw̋neky , merth nynczen eegyeb kybe hallyon , mert ha read kyaytand , megh halgatom hw̋tet merth yrgalmas vagyok . Az yſteneketh ne ragalmazyad , {58} es the neeped feyedelmeet ne athkozyad , the dezmadath , es elſew magodat ne keeſſel be zolgaltathny . Te elſew zylettedeth ennekem aggyad . Te barmaydbol es yohaydbol megh azonkeeppē teegy , heted napygh legyen hw̋ annyawal , es nyolczad napon ennekem aggyad hw̋tet , zenth emberek leztó̗k ennekem . Az oly tagot kyt beſtye marth megh , ne eegyetek , de az ebeknek veſſeetek . Hwzon harom Cap Hazwghnak bezeedeet be ne veegyetek , es ne foghyad te kezedet egybe , hogy vala meely bynes mellet hamyſ tano leegy . Ne yndoycz ſenkyt gonozra : ſe ſokak tanaczanak ne enghegy gonozba : hogy myndenw̋tth megh ohaſſad magadat byntw̋l . Ha mykoron megh talalandod the baratodnak yohath awagy zamarath , el teevedween az mezó̗n , haycz megh hw̋tet . Ha le eſween talalandod ne mwllyad el hw̋tet , de ffel emellyed hw̋ vele . Byntelenth es igazath megh ne ó̗ly , merth ellenſeghe lezek az kegyethlennek . Mynden hazwghſagot el tawoztaſſ . Es ne zereſſ ayandekoth venny , ky meg vakoyttya meegh az belczeth es , es el fordoyttya az ygaznak bezeedeeth : zarandekhoz kemeen ne leegy , twggyatok hogy ty es zarandekok voltatok egiptomnak fó̗ldeen . Hat eztendeegh zanczad the fó̗ldedeth , es be gyó̗hed hw̋ haznaath : heted eztendó̗ben nywgodny haggyad hw̋teth hogy eellyenek az zegheenyó̗k vele es ha vala my el maradand , eellyenek az mezey {59} vadak madarak hw̋ vele . Azonkeppē teegy the zeloydnek es olay ffaydnak , hat napokon mwkalkoggyal , heted napon megh zennyel hogy te barmod es megh nywgoggyek , es the zolgayd zolgaloyd megh kynnyeheek hw̋ farathſagokath : Mynd ezeketh megh tarczatok . Ydeghen yſteneknek newó̗kre ne eſkw̋ggyetó̗k . Harom yzbe mynden eztendó̗be ennekem ynnepeth yllyetó̗k , es az hoſweethnak tyztó̗letyk megh ó̗ryzyed , heeth napon eegyel pogaczath mynt megh paranczoltam teneked wy̋ honapnak ydeyn mykoron ky yettel egyptombol , es ne leegy en elettem hewſaggal . Haromzer yewyen en eleembe eztendeegh mynden fyrffyw zemeely , kó̗lth kynyerrel ne aldozyal ennekem veerth , aldozathnak keweree ne maraggyon the nalad reegghelygh . Te fó̗lded gymó̗lczeenek eleyth ffel vygyed te vrad yſtennek hazahoz . Ne fó̗zyed az ghedó̗leth hw̋ annyanak teyeeben . yme en el kyldó̗m en angyalomat hogy te eletted mennyen es megh ó̗ryzyen teghed , es be vygyen az megh zerzet herre . Tarczad hw̋tet es halgaſſad az hw̋ zawath , es ne alohad hogy megh vtalna teghedet , es nem hagy el teghed mykoron veethkó̗zó̗l , mert az en newem vagyon hw̋ velee . Hogy ha azert halgatandod az hw̋ zawat , es myndeneketh megh teyendó̗d , kyketh paranczolok , ellenſeghe lezek te ellenſeghydnek , es megh gyettrem kyk teghed meg gyeternek . Eletted meegyen azert az en angyalom , es be vyzen az ygyeerethnek fó̗ldeeben . {60} Ne ymaggyad az oth valo yſteneketh , es ne tyztó̗llyed hw̋keth , es ne ted az oth lakooknak mywelkó̗detyth , de el rekkenczed hw̋keth es el tó̗ryed az balwanoknak ozlopyth . Es zolgallyatok thy vratoknak yſtenteknek , hogy megh algyalak tyteketh mynd kynyerrel mynd vyzzel , es mynden beteghſeghet el vegyek ty kó̗zzó̗letó̗k . Nem lezen maghtalan es meddew ty kó̗ztetó̗k , ty eeletteknek napyayth veeghyg tellyeſeytó̗m . Feelelmet es rettenteſth boczatok myndenw̋t the eló̗tted , es mynden neepet megh ó̗ló̗k vala howa be meegy , es mynden ellenſeghydnek hatat adok the eló̗tted . Es lezen the hatarod az vereſſ tenghertw̋l foghwa , mynd nap nywgaty tengherygh . Te kezeydbe adom mynd fó̗ldó̗n lakozokat , es ky hanyom hw̋ket onnan te zynednek elette . Ne teegy frygeth hw̋ veló̗k , ſe az hw̋ yſtenekkel , hogy bynre ne yndohanak es vezedelmedre legyenek yewendó̗re . Hwzon neegy Monda az wtan moyſeſnek : yewetek ffel wr yſtenhez , te es aaron , Nadak es abyw , es hethwenen yzraelnek veeney kó̗zzó̗l , es ymathkozyatok tawl , es czak moyſes yewyen wr yſten eleeben , es az tebby oda ne kó̗zelgheſſenek , ſe kó̗z neep . Es mynd megh mondaa moyſes az neepnek wr yſtennek bezeedeeth . Es felele az neep egyetembe : Wrwnknak mynden mondaſaath megh teezyek . Es megh yraa moyſes wr {61} yſtennek mynden mondaſaath , es reegghel ffel kelween oltarth zerze wr yſtennek az hegynek alatta , es el kyldee az yffyakath es aldozattra valokath hozanak , es aldozanak oth wr yſtennek bekeſeghes hoſtyakath , wr yſtennek tyzen keth twlkokath . Veve azert az aldozat veereenek feleeth es tó̗ltee egy poharba , az feleeth kedegh ó̗nthee az oltarra . Es ffel veveen az tó̗rweennek kenyweeth olwaſa hw̋ benne az neep hallaſara , kyk mondanak : vala myth zolth my vrwnk yſten , mynd megh teezyek , es enghedelmeſek lezw̋nk , hw̋ kedeegh az megh tartot veerth az neepre hymthee , es monda : Ez az fryghnek veere kyt meg ereſſeyteth wr yſten ty veletek , mynd ez bezeedeknek myatta . Es mykoron ffel mentenek vona az hegyre Moyſes es aaron , nadab es abyw , es hethwenen az yzraelnek veeney kó̗zzó̗l , megh lataak yzraelnek yſteneeth . Hw̋ labay alath oly mynt ſaffyrom kewbó̗l alkototh pagymontomoth , es mykeppen az eghet mýkoron zeep tyzta . Es lathwan ó̗rwleenek , es eenek ynak wr yſtennek eló̗tte . Es monda yſten moyſeſnek : yew̋ ffel hozyam az hegyre es leg̋ velem oth , es keth kew tablakat adok teeneked , es tó̗rveent es paranczolatokath kyketh en yrttam , hogy megh tanohad reaya az yzrael ffyayth . Fel kele azerth Moyſes es Joſwe , hw̋ zolgaya , es ffel eredween az hegyre monda az yzrael veeneynek : Varyatok megh eet mygh hozyatok terw̋nk . Nam veletó̗k vagyon aaron es hwr , ha my kerdees tamadand kó̗zettó̗k vygyeetó̗k hw̋ {62} hozyayok . Mynt azerth ffel menth vona Moyſes az hegyre , ottan he boroyttaa ſeteth kó̗d az heegyeth , lakozwan hw̋ raytta yſtennek dyczó̗ſeghe . Es heted napon hozya hywaa yſten moyſeſth az kó̗dbó̗l , ollyan kepew vala kedegh yſtennek hw̋ dyczó̗ſeeghe , mynt az egghó̗ thyz az hegynek teteyn , lathwan azth mynd az yzrael ffyay . Be menwen azerth moyſes az kó̗dnek kó̗zepybe ott leen yſtennel negywen eeh es nappaa . Hwzon ewth Cap Es zola wr yſten moyſeſnek mondwan : Mongyad azth az yzrael ffyaynak , hogy vegyen be ennekem mynden dezmaath mynden emberttw̋l , es kyk zabad akarattal myt adnak veegyetó̗k el , ezyſteth , aranyath , erczeth , vaſath , byborth , barſſonth , kamwkat , athlaczoth , keczke beerth , Bak Beerth , Setym ffakath , olayth lampaſ eeghethny , keneteth , zep yllathw temyenth , draga keweketh , es gyengyeketh , myſe mondo rwhakra . Es zerez'' ennekem Santtuariomot azaz egyhazat , es en hw̋ kó̗ztó̗k lakozom az zent helyen , es mynd haſonlatoſſagh zerent zerezyed hw̋tet mynt en theeneked ky yegyzó̗m ez hegyen . Es egy zekrenth zereez'' ennekem . Setym ffabol , kynek hozya ſaga harmad ffel ſeengh legyen zeeleſſeghe maſffel ſengh : magaſſaga es maſffel ſengh : es tyzta arannyal megh aranyazzad hw̋teth mynd kyw̋l beló̗l , es hw̋ neegy zegheere neegy arany karykath zerez'' , hogy rwdban el vyheſſeek mykoron zyghſeegh . Es tarcz az zekreenbe {63} az tó̗rwenth es az paranczolatokath , kyketh en adok teeneked . Es zerez'' fó̗lw̋l feedeleth hw̋neky tyzta aranbol , es keth kerwbyn angyalokath tyzta aranbol keth feló̗l , be fedezween hw̋ zarnyokkal az zekreenth : es egy maſ zyneeth neezyek keth ffeló̗l . Eennen zolok teeneked es paranczolok te neked az ket kerwbyn angyalok kó̗zzó̗l , es az zenth zekreennek fó̗lw̋le , mykoron myt akarandok paranczolny az yzrael ffyaynak . Towaba zerez'' egy aztalth es Setym ffabol kynek hozya ket ſengh legyen , zeleſſeghe egy ſengh , es magaſſaga maſffel ſengh , es az neegy labanal , neegy aran karykakath , hogy rwdban el vyheſſeek mykoron zygkſeegh , zerez'' annak vtanna vyz moſdokath , twrribvlomokath , poharokat , gyerttatartokat , zeweethnó̗kó̗keth es ollokath kywel hammath el typyeek , kyben mynd zolgallyanak az aldozath koron , mynd tyzta aranbol , ezeketh mynd ollyan haſonlatos pelda zerenth zerezyed megh mynth meg vagyon teeneked mwtathwan az hegyen . Eetth keth kapitwlom hean vagyon , my modon , es my zerrel montta wr yſten zerzeny az nagyab tabernaculomoth , awagy az yſten Satorath es egyhazath mynden zerzamawal hozya tartozowal , es benne valokkal , kynek ertelme es magyarſſaga ſemykeppen en elmeenbe nem ffer , de eegyebtw̋l ſem erthetó̗m . De mykoron megh kezw̋lt vona , monda wr yſten moyſeſnek : Paranczold azth az yzrael ffyaynak , hogy hozyanak teeneked olayth az olay fakrol tyztan {64} es megh zyrween hogy koron ked lampas eeghyen az egyhazban es az cellahnak kyw̋le ky yſten eló̗th vagyon es ahhoz laſſon aaron es az hw̋ ffyay reegghel es eſthwe , ky erekke valo tyztó̗leth leezen mynd nemzettró̗l nemzettre wr yſtennek az yzrael ffyay kó̗zó̗th . xxviij cap . Aaronth the atyadffyat fogd hozyad hw̋ ffyayval mynd tellyes yzraelnek neepe kó̗zzó̗l hogy papy zolgalattal zolgallyanak ennekem : Aaron , Nadab , abyw , eleazar , es ytamar . Es zerez'' zēt papy ewtó̗zetó̗t aaronnak te atyadffyanak hw̋ dyczó̗ſegheere , es ekó̗ſſeeghere , kyben meg zentó̗lttethween zolgallyon ennekem , es az rwhaya mynd aranyas gyenghes es draga kewekkel legyen be fyzween , es az hwmeralnak keth zelen onykhyn kó̗wekó̗n megh nyomyaak yzraelnek tyzen keth ffya neweeth erek emlekó̗zettre . Es azth aaron vyſellye wr yſtennek elette Es annak felette zerez'' egy tenernee aranyaſ barſont kyre neegy renddel fyzyed rea ez tyzen keth draga keweketh . Elſew renden legyen Sardius , thopaſius , es Smaragdus . Maſod renden Karbonculus , Saffyrus , es yaſpis , harmad renden Lygurius , Achates , es amethyſtus . Es negyed renden Criſolitus , Onychynus , es Beryllus . Ezeketh mynd aranban kel be foglalny hw̋ allo helyeken . Es ez tyzen keth keweken yzraelnek tyzen keth ffya newe legyen ffel yrwa . {65} Es vyſely aaron hw̋ meelyeen mykoron az ſanctuariomba be meegyen wr yſtennek eleybe erekke valo emlekó̗zettre , es veſſ bó̗lczeſſeeghó̗t es ygaſſagot aaronnak meellyere , hogy vyſellye hw̋ raytta az yzrael ffyaynak yteelyth mykoron be meegyen wr yſtennek eleybe . Es zerez'' aaron kentheſeenek alſo peremeere egy arany czenghetw̋th mynt egy punica alma vona : maſ feló̗l megh azon keppen , hogy mykoron reaya vezy hw̋ papy ó̗tó̗zetyth az aldozatnak ydeyn : megh halgattaſſeek hw̋ zengheſe mykoron be meegyen awagy ky yew az ſanctuariombol wr yſtennek elette , es megh ne hallyon . Es zerez'' hw̋ homlokara tyzta aranbol egy kys gyenghe , es yrth ffel hw̋ rea : Ez wr yſtennek zenthy , es kó̗ſſed ffel arany fonallal az pyſpeknek koffyomaara , es koronked homlokan hordozzya hog̋ yrgalmas legyen hw̋neky wr yſten , Aaronnak , ffyaynak , es zerez'' kó̗czó̗leket , partha ó̗weketh , es zeep ſyweghó̗keth hw̋ dyczó̗ſeghekre , es ekeſſeeghekre . Es ó̗tó̗zteſd ffel mynd aaront , mynd az hw̋ ffyayth , es myndennek megh zentellyed hw̋ kezó̗keth , es ennenmagokath , hogy papſagh ban zolgallyanak ennekem . Ez erekke valo tó̗rween lezen aaronnak es hw̋ magzatynak hw̋ vtanna . Hwzon kylencz Cap Es mykoron myndenth be tellyeſeytet vona Moyſes , kyt wr yſten hagyoth vona hw̋neky , aaronnak , es hw̋ ffyaynak , es az templomnak , es hw̋ benne valo zenthſegheere , zola eſmeg wr yſten moyſeſnek mondwan : yme hyttam en {66} hw̋ neween Bezelleelth hwry , es hwr ffyath Judanak nemzeteebó̗l , es bel tó̗ltó̗ttem hw̋tet yſtennek lelkewel , bó̗lczeſeeghewel , ertelmeewel , es mynd twdomannyal mynd mywnek gondolattyara , es leeletyre , aranbol , ezyſthbó̗l , erczbó̗l , gyengybó̗l , kewbó̗l es fabol , Es tarſſot attam hw̋neky olyabot Akyſamek ffyath dannak nemzetebó̗l , es mynden bó̗lczeſſeeghó̗t attam hw̋ zyveebe , hoǵ myndent kyt en paranczoltam teeneked az ſanttuariomnak es az yſteny Satornak zyghſeeghere megh twgya lelny es zerezny . Eſmegh zola wr yſten moyſeſnek mondwan : Mongyad azth az yzrael ffyaynak : Laſſatok hogy az en ynnepemeth megh ó̗ryzyeetek , merth yegyw̋l vagyon vettethwen en kó̗zttem es ty kó̗ztetó̗k mynd ty nemzethſeghtó̗kbe , hogy megh twggyatok merth en vagyok az wr yſten ky megh zentó̗llek tyteketh . Tarczatok megh az en ynnepemeth merth zenthſeghre vagyon tynektek . Vala ky megh fó̗rtoztetendy hw̋tet , halalnak halalawal hallyon . Vala ky hw̋ raytta dolgot teyend , ky vezz annak lelke az neep kó̗zzó̗l , hath napokon teegy mynden dolgot , az heted napon kedeegh ynnep vagyon , wr yſtennek nywgodalma napya . Vala ky az nap dolgot te̋yend meg hallyon . Megh tarczak azerth yzrael ffyay az ynnepeth , es zolgallyaak mynd hw̋ nemzethſeghekbe , merth zerzees ez es yegy en kó̗zó̗ttem , es the {67} kó̗zó̗tted . Merth hath napokon tette es teremtette wr yſten mennyet es fó̗ldeth , es heted napon megh zó̗neek mynden dolgatw̋l , mynt ez kenynek eleyn megh hallottatok . Es ada wr yſten moyſeſnek , mynd ez bezeedeknek vtanna , Synay hegynek teteyn keth kew tablakath , kyk yſtennek wyyawal valanak be yrwan . Harmyncz Cap Lathwan azert az neep hogy ſokat keeſneek moyſes az hegyen , ffel tamadanak aaronra mondwan : kel ffel , zerez'' yſteneket mynekw̋nk kyk elettw̋nk yaryanak . Mert Moyſeſnek , ez embernek , ky mȳket kywe hozot egyptombol , nem twggyok mynt terteenth dolga . Es monda hw̋nekyk aaron : Veegyetek mynd ky ty feleſſeghteknek , fyatoknak es leantoknak fyló̗kbó̗l az gyrw̋keth es hozyatok en hozyam , es wgy teenek az neepek , aaron ó̗nthe mynd azokbol egy boryw kepó̗th . Es ottan mondanak az neepek : Ezek az the yſtenyd yzrael , kyk kywe hoztanak teghed egyptombol . Mynth azth latta vona aaron , ottan oltart zerze hw̋neky , es megh keyaytataa mondwan : honap vrnak tyztó̗le tes ynnepe vagyon . Es regghel ffel kelween bekeſeeghes aldozatot theen az Balvańnak , es le yleenek eenny es ynnya es ffel keleenek yateekra . Es az ydó̗ben zola wr yſten moyſeſnek mondwan : Meny el , zaal le , merth vethkó̗zeek az neep , kyt kywe hoztal egyptomnak fó̗ldeeró̗l , hamar el tertenek az vttrol kyth {68} megh mwtattal hw̋nekyk , es borywth ó̗nteenek , es ymadak hw̋tet , es hoſtyakath aldozwan hw̋neky mondanak : Ezek az the yſtenyd yzrael , kyk kywe hoztanak theghed egyptomnak fó̗lderó̗l . Eſmegh monda wr yſten moyſeſnek : latom hogy ez neep kemeen nyakw , hagy el enghem hogy haragwggyeek megh az en dagalyom hw̋ ellenó̗k , es el veztó̗m hw̋keth , es nagy neeppee tezlek teghed . Moyſes kedegh ymaggya vala hw̋ vrath yſteneeth mondwan : Vram myre haragzyk az the tagalyod ez the neeped ellen , kyth kywe hoztaal egyptombol nag̋ ereſſ kezzel , keerlek ne mongyak az egyptombelyek : alnokſaggal vytte ky eennen , hogy az hegyek kó̗zó̗t ó̗lnee megh hw̋ket , zennyeek megh azert az the haragod , es legy kegyelmes az hw̋ alnokſagokon . Emlekó̗zyel megh Abrahamnak , yſaaknak , es Jacobnak the zolgaydnak kedwó̗kró̗l , kyknek megh eſkw̋ttel the magadra , mondwan : Megh ſokaſoytom az thy nemtó̗keth , mynth az eghy Cyllagokath : es mynd ez fó̗ldet , kyró̗l zoltam , thy maradektoknak adom , hogy mynd erekke byryatok hw̋teth . Es ez ymaczaagh vtan megh enghede wr yſten , hogy ne teennee az vezedelmet , kyt zolth vona az hw̋ neepe ellen . Es alaa teree moyſes az hegyró̗l el vyveen kezeeben az keth kew tablakath , kykre wr yſten az paranczolatokath yrtta vala hw̋ wyawal . Es halwan Joſwee az megh gyw̋lth neepnek zengheſó̗keth monda moyſeſnek : hadakozaſnak zengheſe hallattatyk az taborba , ky ottan {69} felele : Nem hadra valo yndwlath az , ſem fwtaſra kezereythew zenghees . De eenek zooth hallok en . Mykoron azerth az thaborhoz kó̗zelghó̗tthenek vona , Lataa az borywth es az tanczot moyſes , Es nagyon megh razaghwan le hagyttaa kezeebó̗l az tablakath es el tó̗ree az hegynek alatta . Es le ragadwan az borywth , kyth zerzettenek vala , ottan megh eeghetee , es aprora tó̗ree mynt egy por'' , es az vyzbe hymthee es megh adaa ynnya az neepnek . Es monda aaronnak : Myt thet neked ez neep , hogy eellyen nagy bynth hoznal hw̋ rea . Kynek hw̋ ottan felele : Ne haragwggyeek ream en vram , mert the twdod , hogy ez neep haylando mynden gonozra , wgy mondanak ennekem : zerez'' yſteneketh mynekw̋nk kyk my elettw̋nk yaryanak , mert moyſeſnek nem twggyok mynt vagyon dolga , es en mondeek : kynek vagyon aranya , hozyatok en hozyam , es el hozwan az zenbe veteem hw̋tet es ez bozyw tamada ky beló̗le . Lathwan azerth moyſes hogy megh foztatot vona az neep , es megh alwan az tabornak aytayan monda : ha ky wr yſtennek reezere vagyon , yewyen en hozyam . Es hozya gyw̋leenek mynd leuinek ffyay , kyknek ottan monda : Ezth mongya Izraelnek wra yſtene : mynden ember farara keſſee hw̋ fegywereeth . Mennyetek el es teryetek megh eggyk kapwrol az maſykra az tabornak kó̗zepó̗tte , es mynden megh ó̗llye hw̋ attyaffyat , zomzeeggyat es barattyath . Es wgy teenek leuinek ffyay moyſeſnek mondaſa zerent {70} . Es halanak megh azon napon oly mynt hwzon harom ezer neepek . Es monda moyſes : megh zentó̗ltetó̗k ma ty kezetó̗keth wr yſtennek ty ffyatokba , es atyatokffyaban . Es maſod napon monda moyſes az neepeknek : Nagy bynth tó̗ttetó̗k . Fel meegyek wr yſtenhez ha vala my keppen megh engheztelhetó̗m hw̋tet ez ty gonoſſagtokrol . Es ffel menween wr yſtenhez mōda : Nagy veethkó̗t tett ez neep , merth borywt enteth hw̋maganak , es aranyas yſteneketh zerzettek . Awagy boczaſſad megh hw̋nekyk ez nagy veethkó̗t , awagy ha nem tezed , vakary ky enghem az the kenywedbó̗l kyth yrtal . Kynek felele wr yſten : ky ennekem veethkó̗zendyk , azth terlem ky az en kenywembó̗l . Te kedegh meny el , vyd oda ez neepet howa mondottam teeneked . Az en angyalom eló̗l veezen teghedeth . Megh veree azert wr yſten az neepeth ot az aran borywnak byneerth , kyth aaron zerzeth vala hw̋nekyk . Harmyncz eg̋ Zola az wtan wr yſten moyſeſnek mond wan : Meny el , kel ffel ez herró̗l the es ez neep ky the veled vagyon , kyt kywe hoztaal egyptombol az herre kyyn megh eſkw̋ttem Abrahamnak , yſaaknak es Jacobnak mondwan : the nemó̗dnek adom hw̋tet , es angyalth boczatok te eletted , hogy kywe veſſem onnan az kananeoſth , amorreoſth , etheoſth , ferezeoſth , eweoſth es Jehwſeoſth . Es be meny {71} az meezzel es teyel folyo fó̗ldre , en kedeegh nem megyek el the veled , mert kemeen nyakw neep vagy the , netalantan hertelen el veztlek teghed az wton . Halwan azerth az neep ez eellyen gonoz bezeedet , el fakada ſyrwa , es ſenky hw̋ yobbyk rwhayaban nem ewtó̗zeek . Es monda wr yſten moyſeſnek : mongyad azt az yzrael ffyaynak : kemeen nyakw vagy the , ym egyzer meegyek the kó̗zzeed es mynd el reekkentlek teghed . Kywe vyvee azerth moyſes az taborbol az yſten Satorath tawl , es ha kynek az neep kó̗zzó̗l my kerdeeſe tamad vala , oda meegyen vala megh twdakozny . Mykoron kedeegh moyſes be meegyen vala az yſten Satoraban , ottan be bamollya vala ſeteth kewd az Satorth , es wgy zool vala wr yſten moyſeſſel , es az neepek azt lathwan le eſween ymaggyak vala hw̋k , es wr yſten , ky mynd az Satoranak aytayan : zool vala kedeegh wr yſten moyſeſſel zynró̗l zynre , mynt zoknt ember zolny hw̋ barattyanak . Mykoron kedeegh moyſes ky megyen vala yſten eló̗l az taborba , az hw̋ zolgaya Joſwe Nun ffya ſohowa el tawozyk vala yſten eló̗l . Monda azerth moyſes wr yſtennek : Az paranczolod hogy en ky vygyem ez neepeth , es nē yelented megh kyt boczataz el en velem , yeleſſen myerth azth mongyad : yſmerlek vgyan neweden en teghedet , es kegyelmeth leeltel en elettem . Ha azerth malaztot leeltem en te eletted , mwtaſſad megh ennekem az te zynedet , hogy yſmeryelek megh teghed . Es monda wr yſten {72} : az en zynem eletted yaar , es nywgodalmat adok teeneked . Es monda moyſes : Ha tennenmagad nem leez my elettw̋nk , ne vyg̋ mynketh ky ez herró̗l , kyben twggyok en es ez the neeped hog̋ malaztot leltw̋nk te eletted , ha te magad nem yarz my velw̋nk , hogy dyczerteſſw̋nk mynden neepektw̋l kyk ez zeles fó̗lden lakoznak ? Es monda wr yſten moyſeſnek : Ez bezeedet es megh teezem kyt zolaal : mert malaztot leeltel en elettem es twdlak teghed te newedró̗l , ky monda : Mwtaſſad megh az te zynedeth . Ottan monda wr yſten : en megh mvtatok teeneked mynden yoth es hywam te eló̗tted wrnak neweeben , es yrgalmazok kywel akarandok , es kegyelmes leezó̗k , kyben ennekem keellemeteſſeeghem leend . Eſmegh monda : Nem lathatod meg az en zynemeth . Merth nem lathat enghem ember , es eellyen . De yme vgy mond : eeth ez helyen aallʼʼ megh az kew zyklan es mykoron azon el menend az en dyczó̗ſeghem , addyglan az kewnek odwaban rekezlek teghedet , es az en yogommal megh otalmazlak . Es mykoron fel emeló̗m rolad az en kezemeth , hatwl megh lacz enghemeth , az en zynemeth kedeegh eelween nem lathatod . Harmyncz kett Cap Es monda annak vtāna hw̋neky : faraghy eſmegh keth kew tablakat mynt az eleebbyek valanak , es rea yrom az ygheeketh , kyk az tablakon valanak , kyketh el tó̗reel . Es leegy keez regghel , hogy yew̋ ffel ez Synay heegyre , es leg̋ velem az heegynek teteyn {73} . De ſenky fel ne yewyen the veled , es ſenky ne laſſon teghed az hegyen , es ſemy barom oth ellenbe ne ó̗ryzteſſeek , es azonkeppen then mynt megh valanak hagywa . Mykoron azert le zallot vona wr yſten ſeteth kó̗dbe , eleybe mene moyſes , wrnak neweet hywan , ky mykoron azon elmwlth vona , monda : O vralkodo wr yſten , yrgalmass es kegyelmes , zenwedendó̗ , es ſokſaghw yrgalmaſſagos , es ygaſſagos , ky ó̗ryz yrgalmaſſagot ezer kó̗zó̗th , ky el veez mynden alnokſagot , vethkó̗t es bynth , mert ſenky nynczen te eletted ennen magaban artathlan , ky az atyaknak hw̋ alnokſaghyt megh byntetó̗d az ffyakban es wnokakban mynd harmad es negyed yzygh , es ottan harmaſſaggal le eſſeek moyſes arczwl az fó̗ldre , es ymadwan wr yſtenth monda : ha malaztot leeltem en te eletted aldot wram , keerlek ne yary my velw̋nk , mert az neep yghen kemeen̋ nyakw , hogy el veegyed az my alnokſaghwnkath , es byneynketh , es mynketh erekkee byr'' . Felele wr yſten : En myn den lataſſara zerzeeſth teezó̗k , es yegyeketh tezó̗k kyket ſoha fó̗ldó̗n nem lattanak , ſem vala meely nemzeth kó̗zó̗th , hogy megh yſmerye ez neep , kynek kó̗zó̗tte vagy , wrnak rettenetes dolgath . Myndeneketh megh tarcz vala kyketh ma paranczoltam teneked . En magam kywe te eletted az the ellenſeghydeth . Oyyad magad hogy az fó̗ld neepewel barathſagot ne zerez'' , kyk teeneked eſetó̗dre {74} leegyenek . De el tó̗ryed mynd az hw̋ oltarokath , az balwanyokat le veryed , es az erdó̗keth ky vagdallyad . Ne akary ydeghen yſtent ymadny : Merth az wr yſtennek hw̋ newe zerelmes , feelelmes , es ygaſſagos . Ne teegy zerzeeſth az tartoman bely neepekkel , hogy az hw̋ balwan yſteneknek ymadaſara es tyztó̗letyre ne vonnyanak . Azokban ſemyt ne eegyel , kyt az balwannak aldoztanak . Ne veegy az the ffyadnak feleſſeeghet az hw̋ leany kó̗zzó̗l , hogy az hw̋ eeletó̗kre ne hayczak hw̋keth . Semy erczbó̗l ne zerez'' yſtent te magadnak . Az hoſwety ynnepeth megh yllyed mynth megh vagyon paranczolwan . Vala my elezer mehet ... n̋eyth , enym lezen , mynd emberbó̗l , mynd barom allathol , zamarnak elſew zyletteet yohal valczad megh , ba kedegh megh nem valtod , megh ó̗llʼʼeed , the ffyaydnak elſew zyló̗ttó̗keth megh valczad , wgy hogy ſoha ne yew̋ en eleenbe hewan . Harom ydó̗ben eztendeegh mynden fyrffyw zemely en eleembe yeyen . Mykoron en az ydeghen nemzetó̗t te zyned eló̗l el vetendem , es ky zeleſeytendem az the hatarydat , ſenky nem pathwarkodyk az the fó̗ldednek , mykoron ffel menendez wr yſtennek eleybe , haromzer eztendegh the gabonadnak eleyth ffel vygyed the vradnak yſtenednek . Eſmegh monda wr yſten moyſeſnek : yryad megh teemagadnak mynd ez bezedeketh , kykben mynd the veled , mynd yzraellel frygeth zerzettem . Oth leen azert wr yſtennel moyſes az Synay hegynek teteyn negyven ee {75} es nappaa , ſem kynyeret nē eeth , ſem vyzet nem ywth , es megh yraa az tablakon az frygynek tyz ygheyth . Mykoron azert le zallana moyſes az hegyró̗l , kezeebe tarttya vala az byzonſaghnak tablayth es nem twggya vala , hogy megh zarwaſwlth vona az hw̋ orczaya , wr yſtennel valo nyayaſſagaerth . Lathwan azert azth aaron , es mynd az yzrael ffyay hogy moyſeſnek zarwa kelth vona , nem mernek vala kó̗zel hozya menny . De mykoron hozya hytta vona hw̋keth , ottan hozya meeneenek : mynd aaron , mynd az feyedelmek , es mynd az teb neepek , kyknek mynd megh paranczolaa azokat , kyket wr yſtenttw̋l hallot vona az ſyna heegyeen . Es el veeghezween hw̋ bezeedeet , velomot vetee hw̋ orczayara . De mykoron wr yſtennek akar vala bezeelleny , el vezy vala az velomot hw̋ orczayarol : ha kedegh mykorō zool vala az yzrael ffyaynak , ffel teezy vala az velomot , merth lattyaak vala hogy zarwaſ es ſeneſ vona az hw̋ zyne . Egybe gyeythwen azerth mynd az yzrael ffyaynak ſereghó̗ket , monda hw̋nekyk : Ezek paranczolaa wr yſten megh lenny : Hath napokon teegyetek mynden dolgoth . Az hetedyk nap zenth lezen tynektek , wr yſtennek ynnepe , es nywgodalma . Vala ky hw̋ raytta vala my dolgot te̋end megh ó̗leſſeek . Zeneth ne gyohatok ty hazatokban az ynnep napon . Es megh monda moyſes mynd az ſokaſſaghnak ez az bezeed , kyt {76} megh paranczola wr yſten mondwan : Valazyatok ky ty dezmatokath wr yſtennek . Mynden yo kedwel es zabad akarattal aggya , valamyth akar , wr yſtennek , aranyat , ezyſtet , gyengyeth , vaſſath , erczeth , draga kó̗weketh , fakath es rwhakath : es vala my eegyeb zykſeegh wr yſtennek tyztó̗ſſeeghere es aldozattyara . Es vala ky kó̗ztetó̗k bó̗lcz es twdos , yewyen el es zerezyen megh myndenth ky zykzeegh wr yſtennek Satoranak eppw̋letyre mynd kyw̋l , beló̗l , es papy ó̗ltó̗zó̗ rwhakat , kyben aaron es hw̋ ffyay zolgallyanak wr yſtennek elette . Azth halwan mynd az ſokaſſagh , ottā ky meenenek moyſeſnek eló̗le , es ky mynd hw̋ ayoytatoſſaga es tehethſeghe zerenth ayandekokath vynek yſtennek tyztó̗ſſeegheere , mynden dologhnak kezw̋letyre wr yſtennek Satoraban : es az zent rwhaknak zerzeſeere : mynd fyrffyak mynd azzonyallatok ſok aranyath , ezyſtet , gyengyeth , draga kó̗weketh , gyerw̋keth , es draga ó̗tó̗zetó̗keth , es rwhakath , fakath , erczeketh , parſſont , byborth , kamwkat , athlaczot , hogy myndent megh zerezneenek kyketh wr yſten paranczolth vona moyſeſnek atala . Es monda moyſes az yzrael ffyaynak : yme ennen maga wr yſten ky walaztotta hw̋ newezety zerent Beezeleelth hwrynak ffyath , Judanak nemzeteebó̗l , es be tó̗ltó̗tte yſtennek lelkeewel , bó̗lczeſſegghel , es tudomannyal , myndent megh gondolny , lelny es zerezny , aranbol , ezyſtbó̗l , erczbó̗l es vaſbol , es myndent ky faraghny , yrny , es metelny draga {77} kó̗wekbó̗l alcz meſterſeegh zerent . Es vala myth kowacznak kel thwdny , myndent hw̋ zyweebe adot . Es maſth oolyaboth akyſameknek ffyath dańnak nemzeteebó̗l azth es megh tanoytotta , es mynden bó̗lczeſſeegghel be tellyeſeytette , vala myth takacznak , zw̋ó̗nek , zabonak , es zw̋cznek twdnya kel , hogy mynden wyſagoth gondolhaſſon es lelheſſen vala my zykſeegh wr yſtennek tyztó̗ſſeeghere , es zolgalattyara az hw̋ zenth haylokaban . Myndent megh zerzeenek azert Bezeeleel es oolyab mynd az teb bó̗lczekkel , kyknek wr yſten bó̗lczeſſeeghet es ertelmeth adot vala , kyk mynd zykſeeghó̗ſó̗k valanak az ſanctuariomnak eppw̋letyre , es ekó̗ſſeeghere , kyketh mynd wr yſten paraczolt vala moyſeſnek , kyk mykoron naponkeed mwkalkodnanak : az neepek kedeegh mynden reegghel hollal nag̋ ſokakath vyznek ,vala kyk mynd wr yſtennek tyztó̗ſſeeghere es aldozattyara kellemeteſek valanak , mynek okaerth az meſterek kezereyteteenek yewnye moyſeſhez mondwan : tebbet hoz wgy mond az neep honnem mynt zykſeegh vona : hagyaa azert moyſes megh kyaytany , hogy ſenky tebet ne hozyon az ſanctuariomnak eppwletyre myerth hogy eelegh vona ymaran kyt hordottanak vona , es megh zó̗neenek . Myndent megh zerzeenek azerth tellyes zywel nagy bó̗lczen es nagy kylemb kylemb czodakeppen , mynd kowacz myw̋ zerenth , mynd takacz myw̋ zerenth , mygh nem myndent teekelletes kezw̋lettre hoznanak , mykeppen megh {78} paranczolta vala moyſeſnek wr yſten : myndent wgy teenek az yzrael ffyay , ſemy fogyathkozaſt nem tw̋nek benne vala kyk megh valanak hagywa . Az papy rwhakath es megh zerzeek , kykben aaron , es az hw̋ ffyay zolgalnanak wr yſtennek elette , mykeppen megh vala paranczolwa , kyketh mykoron megh latta vona moyſes be tellyeſedween , ottan megh aldaa hw̋keth . Eſmegh zola wr yſten moyſes-nek mondwan : Az elſew honabba , es az honapnak elſew napyan allaſſad ffel az en Satoromath , es helyheſſed hw̋ bele az aranyas zekrenth : es vony velomot hw̋ elette , es oda zerezwen az aranyas aztalth , zerezd rea mynd kyk megh vannak paranczolwan , az aranyas gyertatartok hw̋ zewethnekywel , es az aranyas oltarth kyn aldozny kel wr yſtennek elette , az Sanctuariom eló̗th . Es veegy zenth kenetó̗th , kywel kend meg mynd az Satort tellyeſſegghel mynden ezkó̗zeewel , az aldozathnak oltarath mynden edeenywel , hogy megh zentó̗lteſſenek . Es myndent zent olay kenettel zentó̗lʼʼ megh , hogy zenthſegheſek leegyenek . Es gyeycz aaront es az hw̋ ffyayth az zenth egyhaz aytanak eleybe , es eleeb megh ferezthwen vyzbe ó̗tó̗zteſth ffel hw̋keth zenth rwhakban , hogy zolgallyanak ennekem , es az hw̋ papy keneteeſó̗k mynd erekke haznalatos leegyen , es wgy theen moyſes mynth megh paranczolaa hw̋neky wr yſten . Es mykoron myndenek teekeelleteſſegghel megh zereztettenek vona rend zerenth , {79} ottan ſeteth kó̗d be bamlaa az ſatort , es wr yſtennek dyczó̗ſeghe zalla hw̋ rea . Es nem mehet vala moyſeſ , myerth hogy az ſeteth kó̗d myndent be fogoth vona , es wr yſtennek felſeghes vota oth yelen vona . Ha mykoron az kó̗d ffel zaal vala hw̋ rola , akkoron oda meennek vala az yzrael ffyay . Ha kedeegh myghlen fó̗ló̗tte aal vala , ugyan ottan azon helyen lakoznak vala . Nappal azert koronkeed ſeteth kó̗d foghya vala be az Satorth , es eeyel feneſſ thyz mynd az {80} yzrael ffyay neepeynek lataſokra , vala hol lakoznak vala . Eth veegheztetyk el moyſeſnek maſod kenywe , ky exodoſnak neveztetyk . ymar Eth el kezdetyk Moyſeſnek harmad kenywe Elſew Capitulom Incipit liber leuiticus ymaran eeth el kezdetyk moyſeſnek harmad kenywe , ky papſaghnak , es aldozathnak meltoſagarol zool , es bezeel . Hozyaa hywa azerth wr yſten moyſeſth , es bezeelle hw̋ vele az zenth Satorba mondwan : zool az yzrael ffyaynak es mongyad azth hw̋nekyk : Vala meely ember aldozatot akarand teenny wr yſtennek hw̋ barmaybol , {81} hymó̗th es zepletelent aldozyeek , es vygye az egyhaz aytoya eleybe , wr yſtennek megh enghezteleeſere . Es veſſe oth az hoſtyanak feyeere hw̋ kezeeth es keellemetes lezen , es hw̋ byneynek boczanattyara foganatos es haznalatos . Es oth le vaghya az barmoth , es aaron papnak ffyay ffel veeznek az aldozathnak veereben , es az oltarnak kó̗ró̗ſs kó̗rw̋l ó̗ntó̗zyk , meelʼʼ oltar vgyan ottan az ayton beló̗l vagyon , es meg nywzwan az aldozatot , az tagoth konczra vaghdallyak , es az oltaron nagy zeneth rakwan , es az megh konczolth tagoth zepen rea zerezyeek , es megh eegheſſeek , wr yſtennek kellemetes aldozattyara , es edes yllattyara . Ha kedeegh baranth awagy yohot akar aldozny , az es azon eztendey es hym legyen es zepló̗nel kyl , es azth aldozya az oltarnak bal kez feló̗l , es eezak feló̗l wr yſtennek eló̗tte , mynth annak eló̗tte . {82} Ha kedeegh madarath akar aldozny , keth gherlyczeth awagy galamb ffyakath , vygye az papnak az oltarra , es az pap hattra zeghween hw̋ nyakath , ky ó̗nthy hw̋ veereeth az oltarnak zeegheyre , az hwrath myeeth es tollaat az oltar alaa veſſee nap keleth feló̗l , azon herre howa az zēt hamwth zokoth hanny , es az derekath eg̋be zoroyttya es ſemywel megh nem metely hw̋tet , de azonkeppen megh eeghety es megh aldozya azon oltaron az teſteet : ez wr yſtennek kellemetes aldozattya es edeſſeeghes yllattya . Maſod Cap Mykoron vala mely lelek akarand aldozny , ſemlye legyen az hw̋ aldozattya , es ó̗nczó̗n olayth hw̋ rea , es temyenth , es vygye aaron papnak ffyaynak , kyk kó̗zzó̗l eggyk emellye ffel az oltarra wr yſtennek edeſſeeghes yllattyara , vala my kedeegh fó̗ló̗tte leend , az aaronnak es hw̋ ffyaynak leezen eeledeló̗kre , wr yſtennek aldozattyabol . Vala myth azerth aldozny akarnak wr yſtennek {83} , mynden kovaznal kyl legyen es meeznel kyl , hanē czak myndennek elſew haznaath , dezmaywl es ayandekwl kel ffel vynny , de az oltarra nem kel ffel vynny . Vala myth kedegh akarandaz aldozny , myndenth ſowal elegy aldozzal . Ha kedeegh gyenghe gabonabol akaz'' aldozny , myglen meegh feyes , megh perſó̗llyed elezer az langon , es ky tó̗rryed beló̗le , es wgy vygyed ffel olayth enthween hw̋ rea , es temyent , mert wr yſtennek aldozattya , kykben az pap ffel emel wr yſtennek eleybe az oltarra ezek emlekó̗zettre . Es ha my felette lezen , aaron papnak es hw̋ ffyaynak eledeló̗kre leezen . Vala myt eegyebet akarand aldozny , myndennek hw̋ kó̗wery , hayya es faggya wr yſtennek reezeere yw̋th hogy az oltaron tó̗th zeneth eelteſſeegh hw̋ vele wrnak edeſſeeghes yllattyara , mynd nēzettró̗l nemzettre yſtennek tó̗rweenye zerenth , myndenw̋th vala hol az yzrael ffyaynak lakozaſok le̋end . Es ſoba ſe tyzta veerth ſe kó̗werth mynd eeltykſe eegyetek . Harmad Cap Zola eſmegh wr yſten moyſeſnek mondwan : Mongyad megh az yzrael ffyaynak : Vala meelʼʼ lelek vethkó̗zendyk twdathlanſaghnak myatta , es ſemyt nem teend azokba kyk megh vannak hagywan es paranczolwan : Awagy ha az pap ky megh zentó̗ltetó̗th veetkó̗zendyk , es az neepre bynth hozand , Aldozyeek elezer az ennen byneerth egy zepló̗telen twlkoth wr yſtennek es hozya hw̋tet az tabernaculomnak aytayara , wr {84} yſtennek eleybe , es veſſe feyeere hw̋ kezeeth , es vaghya le yſtennek eló̗tte , es merehen hw̋ veereben , be vyveen az egyhazba . Mykoron belee martangya hw̋ wyyath , hymcze heeth yzbe wr yſtennek eleybe az velom ffele , ky az belſew ſanctuariomnak elette vagyon , es vgyā azon veerbó̗l enczen az temyenó̗zó̗ oltarnak zeegheyre es , ky wr yſtennek elette vagyon , az tebbyth kedegh encze az aldozo oltarnak labay alaa , az ayto melleth , es az hayyath aldozya ffel hw̋ byneyerth , mynd az belywel es hwraywal egheſſe megh az oltaron , es az bwreeth , hwſaath , es ganeeyath vygye kywe az tabor kyw̋l es eegheſſe megh hw̋teth egy rakaſſ faan , howa az hamwt zoktaak hordany ; Hogy ha mynd az ſokaſſagh veethkó̗zendyk twdathlanſaghnak myatta , es hw̋ bolondſagokba wr yſtennek paranczolattyanak ellene te̋endnek , es annak vtanna megh ertendy hw̋ byneeth , aldozyeek hw̋ byneyeert eg̋ twlkoth , es vygye az tabernaculomnak ay ta'ra , es az neepnek hw̋ veeney veſſeek feyeere hw̋ kezó̗keth wr yſtennek eló̗tte , es megh aldwan hw̋tet wr yſtennek zyne eló̗tt , vygyen he pap , ky az ydó̗ben megh zentó̗ltetó̗th , aldozathnak veereben az templomba , es belee marthwan hw̋ wyaath hymczen heeth yzben hw̋ ben̄e az velom felee , es azon verben enczen az oltarnak zeegheyre es , es az maradekaath enczee az {85} oltar alaa , az hayaath kedeegh es faggywyath vegye ffel es eegheſſe megh az oltaron yſtennek elette , es ymadwan oth az pap hw̋ erettek yſtennek elette , es enghedelmes lezen hw̋nekyk . Es annak vtanna az twlyoknak hw̋ taghyath vygeek kywe az tabor kyw̋l , es eegheſſeek megh merth mynd az ſokaſſaghnak byneyeerth . Ha feyedelem veethkó̗zendyk , es vala myth ollyat te̋end hw̋ twdatlanſaganak myatta , kyth wr yſtennek tó̗rwenye megh tylth , es annak vtanna ezeebe ve̋endy az hw̋ byneeth , teegyen aldozatot wr yſtennek egy koſth , ky zepletelen az nyaybol , es veſſe rea hw̋ kezeeth , aldozya megh hw̋tet , es mykoron az pap hw̋ vereben martangya hw̋ wyaath , ó̗nczó̗n az oltarnak zegheyre hw̋ benne , es az maradeekat encze az oltarnak labay alaa , az hayaath kedeegh eegheſſe megh az oltaron mynth az boczanattyaban zokot lennye , es ymaad hw̋ erette az pap , es megh boczattatyk hw̋neky hw̋ byne . Ha kedegh vala meely lelek twdathlanſaghnak myatta veethkó̗zendyk wr yſtennek hagyomaſa ellen , aldozyeek egy kechketh mynd azon modon mynt fó̗lw̋l megh vagyon yrwa , es ymaad hw̋ erette az pap , es megh boczattatyk hw̋neky . Negyed Cap Zola eſmegh wr yſten moyſeſhek mondwan : paranczold ezth aaronnak es az hw̋ fyaynak , ez lezen az aldozathnak tó̗rwenye . Az en oltaromō mynd eethzaka tyz eeghettetyk , ky azon oltaron valo aldozathbol gyoytatyk megh , es az pap koronked {86} eeltetó̗th veſſen alaya , merth erekkw̋l valo lezen ez tyz ky ſoba el nem zakad az oltarrol yſtennek eló̗le . Monda wr yſten moyſeſnek : mynden aldozat ky az papokerth lezen , tellyeſſegghel megh eeghetteſſeek , es ſenky hw̋ benne ne eegyeek . Eſmegh zola wr yſten moyſeſnek mondwan : mongyad azth aaronnak , es az hw̋ ffyaynak : Ez az byneerth valo aldozathnak tó̗rweenye : koronkeed wr yſtennek elette kel aldozny , merth zenthſeghnek zenthſeghe . Vala my hw̋benne megh marad , es vala myth az aldozathba wr yſten eló̗l ffel vezen , azth az pap es hw̋ ffyay es hozya tartozok eezyk , wgyan azon zent helyen . Vala my allatot eerend az zent aldozathnak maradeka , ottan megh zentó̗ltetyk . Ha az aldozathnak veere rwhath eerend , az zent helyen megh kel moſnya . Ha fó̗ld fazeekba fó̗zendyk meg hw̋tet , annak el keel tó̗rny , ha vas fazekba , megh kel ſykarlany , es vyzzel moſny . Mynden ffyrffyw az papoknak nemzetybó̗l eellyenek az ollyan zenth hwſſal : merth zenthſeghnek zenthſeghe . Vala mely pap te̋endy az aldozatot , hw̋e lezen az aldozathnak bw̋re . Es vala myth kemeenczebe , awagy tyzhelyen , awag̋ roſtelyon ſythnek , awagy nyaſon , awag̋ vaſffazeekba kezeythnek aldozattra , mynd aaronnak es az hw̋ ffyaynak reezekre ywth , es egyenlew keppen el {87} kel oztany hw̋kó̗ztó̗k . Ez az az bekeſſeghnek es halaa adaſnak aldozattyanak tó̗rwenye , kyketh wr yſtennek aldoznak . Semyt kedeegh kowazoſth ne aldozyanak . Az aldozathnak kedegh hwſaath azon napō megh kel eenny , es ſemyth hollarra hw̋ benne ne haggyon . Ha my reez maſod napra maradand myerth ſok vot , azzal es yllyk elny . De vala ky harmad napra maraztangya , annak hw̋ aldozattya ſemyt nem haznal , es nem lezen kellemetes . Az maradekot es kedeegh tyz emeezye megh . Ha ky eyendy , vethkó̗zyk , ha ky tyzta le̋end czak az eellyen hw̋ vele , vala ky fertelmes lelekkel eyendyk az aldozathnak hwſaban , kyth wr yſtennek zentó̗ltek , ky vezz annak lelke az neep kó̗zzó̗l . Vala ky akar mynemw ondokſagoth ylletend , ky emberth megh fó̗rtó̗ztet , es wgy eyendyk az zentó̗ld hwſban , el vezz az neep kó̗zzó̗l . Monda eſmegh vr yſten moyſeſnek : Mongyad azth az Izrael ffyaynak : Semykeppen yohnak , keczkenek es ó̗kó̗rnek kó̗weryben ne eegyetek . Ha my ke degh megh halth , awagy beſtye marta megh , az ollyan baromnak hayyawal ty zykſeeghtekre eelhettek . De vala ky az kó̗werrel eelend , kywel wr yſtennek kel aldozni , ky veez az hw̋ nepe kó̗zzó̗l . Semynemw̋ allathnak , ſe madaarnak , ſe baromnak hw̋ vereevel ne eellyetek , merth mynden ollyan ky vezz az hw̋ neepe kó̗zzó̗l , mynd eellyen dolgokath , kyk vezedelmó̗kre lenne {88} es mykeppen , es my idó̗ben , es mynemw̋ byneerth myth aldoznanak , es my modon , mondaa ky wr yſten moyſeſnek az Synay hegyen , mykoron megh paranczolaa hogy aldozatot teenneenek wr yſtennek az Izrael ffyay az Synay hegynek pwztayaban . Ewted Cap Zola eſmegh wr yſten moyſeſnek mondwan : ved ffel aaronth es az hw̋ ffyayth , hw̋ rwhayokath , es az zenth keneteth , egy twlkot byneerth , egy koſaar pogaczat , es keth koſth , es gyeyczed mynd az yzrael ffyaynak ſokaſſaghyt az tabernaculomnak aytaya eleebe , es mynd wgy theen moyſes , mynt wr yſten megh paranczolaa , es monda : Ez az bezeed kyth wr yſten hagyot megh lenny . Ottan azerth eló̗we hozwan aaronth hw̋ ffyaywal megh fereztee hw̋keth , es ffel ó̗tó̗ztetee hw̋ pyſpó̗ky rwhayaban , es koffyomoth then hw̋ feyeeben , mykeppen megh paranczolta vala wr yſten , es eló̗we veve az zentó̗ló̗ olayth , es mykoron heeth yzben megh zentó̗lte vona az oltarth , annak vtan na megh kenee vele myndeneſtw̋l foghwa , es mynden edeenyth kykben zolgalnanak , kykben zolgalnanak aldozathnak ydeyn . Es annak vtanna kenee megh vele aaronnak hw̋ feyeeth , es megh zentó̗lee hw̋tet . Azonkeppen az hw̋ ffyayth , es ffel ó̗tó̗ztetee hoǵ zolgalnanak hw̋ attyoknak , az twlykoth es elewe hozaa , es mykoron feyeere vetetteek vona hw̋ kezó̗keth , aaron es az hw̋ ffyay megh aldozaak {89} hw̋tet , es mereythween hw̋ vereeben belee martaa hw̋ wyaath , es megh kenee az oltarnak zeegheyth , es azonkeppen megh zentó̗lwen az maradekath az oltarnak labay alaa enthee , es az hayyath mynd hw̋ belywel es hwraywal megh eeghetee az oltaron , az teſteeth kedeegh bw̋reewel es ganeeyawal az tabornak kyw̋le megh eeghetee . Annak vtanna aldozeek egy koſth wr yſtenenek tyztó̗ſſeeghere , az vtan eſmeg mas koſth az papſaghnak zenthſeghere , es rea veeteek hw̋ kezó̗keth aaron es az hw̋ ffyay , kyth , mykoron megh aldozta vona moyſes , ffel mereyte hw̋ vereben , es megh kenee aaronnak fyleyth , es hw̋ yob kezeenek hyw̋elkeeth , es yob labanak , azō keppen mynd az hw̋ ffyaynak es yob fyló̗keth , hyvelykó̗keth hw̋ yob kezó̗knek laboknak , es az zent veernek maradekath az oltarnak kó̗ró̗s kó̗rw̋l enthee . Mynd az aldozathnak kedeegh kó̗weryth es hayyath , farkaath , belyth , hwrath , es az olayyal ſylth pogaczakat , adaa mynd aaron ffyaynak kezó̗kben , kyk mykoron ffel emelteek vona wr yſtennek eleybe , ky veve hw̋ kezó̗kbó̗l es mynd megh eghetee az aldozando oltaron , myerth hogy zenthſeghnek vona aldozattya , es yo yllattyara vona wr yſten . Es annak vtanna ffel veve az megh zentó̗ló̗ koſſnak hw̋ meellyeczkeyeeth , es ennen maganak ffel emelee wr yſtennek elette , es mereythwen az kenethbó̗l , es az veerbó̗l ky az oltaron vala wr yſtennek elette , es hymtee aaron {90} papra , hw̋ rwhayara es hw̋ ffyayra , es hw̋ ffyaynak rwhayra . Mykoron azerth megh zentó̗lte vona hw̋keth , hw̋ rwhayokban , paranczola hw̋nekyk mondwan : Fó̗zyetek megh az hwſth az ayto eló̗th , es oth eegyeetó̗k megh hw̋tet , es az zentó̗lth kynyereketh es megh eegyeetek , kyk az koſarban vannak , mykenth megh paranczolta ennekem wr yſten : Aaron es az hw̋ ffyay eezyk megh hw̋keth . Vala my kedeg el maradand az zentó̗lth hwſbol es kynerbó̗l , tyz emeezye megh . Ty kedegh az tabernaculomnak aytoyarol el ne tawozyatok heted napyg , myglen be nem tellyeſedyk ty zenthſeghteknek ydey . Merth heted napra leezen veeghe az zenthſeghnek , mykeppen maſtan lattyatok , hogy az aldozathnak tó̗rweenye be tellyeſeggyeek . Mynd eeyel mynd nappal az tabernaculomba lakozyatok ó̗ryzwen az aytokath , hogy megh ne hallyatok , merth wgy vagyon megh paranczolwa . Es myndent be tellyeſeyteenek aaron es az hw̋ ffyay , kyketh zolth vona wr yſten moyſeſnek atala . Hatod Cap Mykoron kedeegh az nyolczad nap be tellyeſedeth vona , hozyaa hywaa Moyſes aaronth hw̋ ffyaywal , es yzraelnek veneyvel , es monda hw̋neky , az az aaronnak : vegy ffel egy twlkoth Byneerth az czordabol , es egy koſth aldozattra , mynd kettó̗t zepló̗telenth , es aldozyad ffel azokath wr yſtennek eló̗tte . Es mond azth az yzrael ffyaynak : hozyatok egy Bakot byneerth , es egy {91} twlkot , es egy Baranth mynd zepló̗telent aldozattra , egy ó̗kró̗th , es egy koſth , bekeſeegherth , es aldozyatok megh hw̋keth wr yſtennek eló̗tte , es myndenyk melleth olayyal ſylth ſemlyeth aldozwan , Merth may napon wr yſten megh yelenyk tynektek . Myndeneket megh zerzenek az yzrael ffyay , kyketh mondoth vala . Mykoron azerth mynd az ſokaſſag oth allana , monda moyſes : Ez az bezeed kyth wr yſten paranczolth , teegyetek megh , es megh yelenyk ty nektek az hw̋ dyczó̗ſeghe . Es monda aaronnak : meny ffel az oltarra , es aldozyal the bynedeerth , es tegy aldozatot yſtennek , es es kenyereghy az neeperth . Mykoron myndeneketh be tel lyeſeyteth vona aaron , mykenth moyſes mondotta vona , es el veeghezwen az aldozatot , ffel emelee hw̋ kezeyth az oltarrol az neepre , megh aldaa hw̋keth es le zalla az oltarrol , Es annak vtanna be menwen moyſes es aaron az tabernaculomba , meg aldaak mynd az ſokaſſagoth : kyt koronkeed azon keppen teeznek vala . Es megh yeleneek wr yſtennek dyczó̗ſeghe mynd az ſokaſſaghnak . Es yme tyz yewe ky wr yſten eló̗l , es megh emeeztee az aldozatot , es mynd az faggyath ky az aldozathnak oltaran vala , kyth mykoron lattaak vona az neepek , dyczeereek wr yſtent , mynd hw̋ orczayokra omolwan es ymadwan . Heted Cap Nadaab kedeegh es Abyw aaronnak ffyay azt lathwan , ffel {92} ragadwan hw̋ Turribulomokath zeneth teenek belee , es temyenth veteenek rea , aldozatot akarwan tenny wr yſtennek ydeghen zennel , ky hw̋nekyk nem vala paranczolvan , ottan tyz yewe ky wr yſten eló̗l es vgyan oth megh ó̗lee hw̋keth , es megh halanak oth yſten eló̗th . Es monda moyſes aaronnak : Ez az kyt wr yſten zolth : Megh zentó̗ltetó̗m en azokba , kyk en hozyam kó̗zelghethnek , es mynden neepek eló̗th megh dyczó̗w̋ltetó̗m . Azth halwan aaron ottan ſemyt nem zola , oda zololthwan azert moyſes myſaelth es Elyſaffanth Aaronnak rokonyth , Ozyelnek ffyayth , es monda hw̋nekyk : Mennyetek el , hozyatok ky ty atyatok ffyayt az ſanctuariombol , es vygyetek ky az tabor kyw̋l , es azok ottan ky veweek hw̋ket , es monda moyſes aaronnak , es hw̋ ffyaynak eleazarnak es ythamarnak : Ty feyetó̗ket megh ne mezeytelenó̗yczeetek , es ty rwhatokat megh ne rywydeyczetek , mert netalantan megh haltok , es ty erettetó̗k mynd ez ſokaſſagra haraghy ne tamaggyon . Az ty atyatokffyay am . ſyraſſaak ez egheteeſth , ty kedeegh ez yſten hazabol ky mennyetek , merth ottan el veztó̗k , myerth zenth olaynak kenety vagyon ty raytatok , kyk azonkeppen teenek mynt moyſes megh paranczolaa . Monda wr yſten aaronnak : Borth es eegyebet ſemyt , kywel ember megh reezó̗ghó̗dyk , ne ygyal the , ſe the {93} ffyayd , mykoron az ſanctuariomba be mentó̗k , hogy megh ne hallyatok , mert ez erekke valo paranczolat ty nemzethſeeghtó̗kbe , hogy ertelmetó̗k legyen valaztany , es yteeletó̗t tenny az zent kó̗zó̗t es az gonoz kó̗zó̗t : az zepló̗ſ es zepló̗telen kó̗zó̗t , es twggyatok tanoytany az yzrael ffyayth az en tó̗rwenymre , kyket zoltā hw̋nekyk moyſeſnek atala . Zola azert moyſes aaronnak , eleazarnak , es ythamarnak , hw̋ ffyaynak : Vegyeetó̗k az zentó̗lteth ky megh maradot wr yſtennek aldozattyabol , es eegyeetek megh hw̋tet az oltar melleth , merth zentó̗lth mykeppen megh vagyon ennekem hag̋wan , meellyeeth , myeth es tomporath eegyeetó̗k ty es ffyatok leantok az zenth helyen , merth ty nektek es ty maradektoknak maradot az zenth aldozathnak hoſtyayahol mynd erekkee valo tó̗rwen zerenth , mynt megh paranczolta wr yſten . Az twlkot kedegh kyt byneerth aldoztanak vala , kereſny kezdee moyſes , hat megh eghetteek , es nagyon megh haraghweek aaron papra az hw̋ ffyayra hogy megh nem eetteek . Es monda aaron : en ream veſſed ezth , merth ma mynd byneerth mynd yſtennek aldozat volt ma , hogy ehettem vona megh , awagy hogy lehettem vona kellemetes wr yſten elette zomorw zywel , kyt mykoron hallot vona moyſes , eelegghee vevee , es ſemyt nem zola towabba hw̋neky rola . Nyolczad Cap Monda wr yſten moyſeſnek es aaronnak : Mongyatok megh az yzrael ffyaynak : Tarczatok myndent megh , kyk megh vannak yrwa , {94} hogy en legyek ty yſtentó̗k . Ezek az oktalā lelkó̗ſ allatok kyket eennetek kel . Az barmok kó̗zzó̗l vala my hw̋ kermeeth keth felee valaztya es ordoyth , azokat yllyk eennetek . Vala my kedegh bator ordoyczon , de az hw̋ kó̗rmeet ket felee nem valaztya , azt nem kel eennó̗tó̗k , mint az lo , thewe es hozyaa haſonlatoſok , mert az ondokok kó̗zzee zamlaltathnak . zw̋leth , nywlath es erdey dyznooth ne eegyetó̗k , es hw̋ hwſayth ne ylleſſeetó̗k , merth fó̗rtelmeſek hw̋k . Ezek kedeegh , kyk vyzbe lakoznak es hw̋ velek yllyk eelny . Vala mynek zarnyaſkaya vagyon es heeya , akar az tengherbe , akar folyo vyzbe , akar allo toban , yllyk veló̗k eelny , kyknek kedegh nynczen , wtalatos hw̋ veló̗k eelny , hw̋ hwſayt ne eegyeetek , es holth teſteketh ne ylleſſetek , merth mynd fó̗rtelmeſek . Es ezek az eghy madarak kó̗zzó̗l , kykkel nem yllyk eelny : keſelyw̋th , heeyaath , Beſeeth , heryoth , malan fekw̋th , Baglyot , Babwkoth , ewlwó̗th , es ſemy hollo nemó̗th , kara kathonat , vó̗czó̗kó̗th , ghemeth , eztragoth , ſtruczoth , es ſemy madar nemzetó̗t ky neegy labon yaar , ne eegyeetek , merth mynd wtalatoſok tynektek : valaky hw̋ holth dó̗ghó̗keth ylletendy , fó̗rtelmes leezen mynd eſthwelygh , es meg kel annak moſny hw̋ rwhayat , es tyztwlathlan leezen nap nywgotyk . Vala meely hw̋ kezeen yaar , mynth zokoth laban yarny , egy {95} tyzta es nynczen azokba , es kyk ez fó̗lden yarnak mynt vakondagh , poczok , pathkan , egher , pw̋czó̗k , ſaſka , gyeek es ezekhez egyenló̗k , mynd wtalatoſok . Ha my edeenbe vala meely hw̋ kó̗zzó̗ló̗k belee eſendyk , megh fó̗rtoztety , annak okaerth el kel tó̗rny : Es az kutffeyek kedeegh es czatornak ha benne lakannak , nem leznek fó̗rtelmeſek . Vala ky hw̋ dó̗ghó̗keth ylletendy , megh fó̗rtó̗ztetyk . Ha kedegh vetemeenre eſendyk , nem fó̗rtó̗ztety megh hw̋tet . Ha mykoron oly baromnak vala ky dó̗gheet ylletendy , kyth yllyk megh eenny : fó̗rtelmes lezen az eſthwelygh . Ha ky az holth baromnak hwſahan eyendyk , awagy nala vyſelendy , megh moſſa hw̋ rwhayath , es fó̗ortelmes lezen mynd eſthwelygh . Vala my allat kedegh czwz , maaz az fó̗ld zynen , mynd vtalatoſok , es ſenky hw̋ benne ne eegyeek . Vala my allat hw̋ mellʼʼeen yaar , kynek neeg̋ awagy ſok labay vannak , mynd vtalatoſok , ſenky hw̋ bennó̗k ethket ne zerezyen . Ne akaryatok megh fó̗rteztethny ty lelkó̗tó̗keth , es ne ylleſſetó̗k ſemy fó̗ortel meſth , hogy fó̗rtelmeſek ne legyetek . En vagyok ty vratok ýſtentó̗k . Zentó̗k leegyetek merth en zenth vagyok . Ne rwtoyczatok megh ty lelkó̗tó̗keth ez fó̗ldó̗n czwzo mazo ondok allatokba . Mert en vagyok az wr yſten ky kywe hoztalak tyteket egyptomnak fó̗ldeebó̗l , hogy tynektek yſtentó̗k leenneek , zentó̗k leegyetek , merth en zent vagyok . Twgyatok azerth valaztaſth tenny mynden allatok kó̗zó̗th , kyk tyztaak , es nē tyztaak , {96} es twggyatok , myt kellyen es nē kellyen eennetek . Kylenczed Cap Eſmegh zola wr yſten moyſeſnek mondwan : Mongyad azth az yzrael ffyaynak : Ha meely azzony allath magot fogadwan ffyrffyat zylend , tyztwlatlan lezen heted napygh hw̋ korſſaganak valazya zerent , es nyolczad napon kernyw̋l metelteſſeegh az maghzath , ennen maga kedegh harmyncz harmad napyglan maraggyon kyw̋l hw̋ tyztwlattyanak veereben . Semy zentó̗lteth ne ylleſſen , be ſe mennyen az ſanctuariomba , myglen be nem tellyeſednek hw̋ tyztwlatynak napyay , ha kedeg Leanzoth zylend , keth hetygh lezen tyztwlatlan hw̋ korſſaganak moggya zerent , es hathvan hath napyglan marad kyw̋l hw̋ tyztwlattyanak veereben . Mykoron ky tellyeſedennek hw̋ tyztwlatynak napyay , akar fyaerth akar leanyaerth , vygyen egy eztendey baranth aldoznya , es egy galamb ffyat , awagy gherlyceeth hw̋ byne erth , es vygye azokat egyhaz aytara , es aggya az papnak , ky megh aldozya hw̋keth yſtennek elette , es ymaad erette , es wgy tyztwl megh hw̋ veereebó̗l . Ez az zyleeſnek tó̗rweenye akar fyath akar leanth zyllʼʼen , hogy ha nem leelend az hw̋ kezee barant kyt aldozyeek , veegyen ottan keth gherliceketh , awagy keth galamb ffyath , eggyketh yſtennek aldozattyara , maſth ennen byneerth es ymad hw̋ erette {97} az pap es vgy tyztwl megh . Tyzed Capitulum Zola eſmegh wr yſten moyſeſnek es aaronnak mondwan : Vala meely ember teſteenth hwſan awagy bw̋reen kylemb kylemb zyn tamadand , oly mynth poklos vona , ottan aaron papnak vygyeek , awagy az hw̋ ffyaynak , kyk mykoron latangyaak az pokloſſagot hw̋ teſteen , es el valtozot zynth awagy zó̗rth , awagy az pokol helth megh tagadwan awagy megh czó̗kween , ottan az oly ember az papnak akarattya zerent ky valaztatyk az ſokaſſagh kó̗zzó̗l , es be rekezty heted napyglan : Es az heted napon megh lattya , ha az pokol towab nem meent ſem newekó̗dó̗t , maſod heted napygh megh be rekezty , ha megh ollyan modon talalangya , hat tyztanak yteely az embert es megh tyztoyttya mert nem pokol , hanem ſenywedeek vagyon hw̋ teſteeben . Ha kedeegh az pokloſſaagh el terw̋lend es el newekó̗dendyk , ottā az ollyanth fó̗rtelmeſſnek yteely . Ha kedegh heted nap vtan megh alland az pokol hw̋raitta , az ollyan emher tyztanak yteeltetyk , es megh moſwan hw̋ rwhayat fó̗rtelmes lezen mynd eſthwelygh , es annak vtanna megh tyztwl . Ha kedeegh az megh allanaſnak vtanna eſmegh el eredend hw̋ raytta , nem kereſſ teb byzonſagot , merth nylwan fó̗rtelmes az ollyan embʳ . Az ollyan ember kynek hw̋ haya hwllo , nylwan kopazz es tyzta . Ha kynek {98} eló̗l hw̋ homlokarol hwlland , Cyllyn kopaz az es tyzta . Vala ky azerth zepló̗s , es fó̗rtelmeſſ pokloſſaghnak myatta , az ollyan az kó̗ſſeeghbó̗l kyw̋l lakozyk , es zakadozoth fotos rwhath vyzel az papnak ytelety zerent , mezeytelen fewel es zaya be dwghwan , es myndenwt fó̗rtelmes es zepló̗ſnek kyayttya ennenmagat . Vala menee ydeyglen kedeegh az pokloſſaagh raytta , mynd addeglan kywl lakozyk az tabornak : Es azerth az pokloſoknak hw̋ tó̗rveenyek , es mykeppen kel meg tyztwlnnyok . Ha kedeegh latangya az pap hog̋ megh tyztwlth , ottan paranczol hw̋neky , hogy keth verebeth aldozyeek , Cedrus agath es yſopot , Es eggyketh aldozya meg egy fazekba eeló̗ folyo vyzen kynek hw̋ veerewel hethzer hymcze megh az megh tyztwlth embert , az maſyk elewen verebeth marcza az megh aldozot verebnek veereben , es boczaſſa el az mezó̗re hogy el meennyen , az ember kedegh borothwallya megh ennenmagat , es fó̗ró̗ggyeek megh es wgy mennyen be az taborba , Es annak vtanna aldozyeek keth yohot es keth barant yſtennek es az hw̋ byneerth . Ha kedegh zeghen leyend , aldozyeek egy barant , es ymaad hw̋ erette az pap wr yſtennek elette , es megh tyztwl hw̋ byneybó̗l . Tyzen eggyed Cap Zola eſmegh wr yſten moyſeſnek , Aaron keth ffyaynak halalok vtan mondwan : Mongyad azt aaronnak the atyadffyanak : mynden ydó̗ben be ne mennyen az ſanctuariomba , ky az velomnak beló̗le vagyon , {99} hol oth az aranyas zekreen vagyon , hogy megh ne hallyon , merth ymaran kó̗dben yeló̗nó̗m megh az ſanctuariom fó̗ló̗th , ha azth nem teyendy , koronked bykath aldozyeek hw̋ byneyerth es koſth yſtennek dyczeeretyre , es feyeer rwhaban ó̗tó̗zyeek , kezkenewel ó̗wedezyeek es fee kó̗thó̗ leegyen hw̋ feyeeben . Merth ez eellyen ó̗tó̗zetó̗k zentó̗ltek , kykben hw̋ tyztwlattyanak vtanna fel kel ó̗tó̗zny , es mykoron az twlkot megh aldozya , ymagyon ennenmagaerth , es mynd haza neepeyeerth , es annak vtanna fel vezy az twrribulomoth tyzeewel temyeneewel , ky az aldozathbol el maradot , es be meegyen az velomnak beló̗le az belſew ſanctuariomba hogy az tyznek fyſty es az temyennek yllattya el haſſa es be foghya mynd az ſanctuariomoth , es megh ne hallyon , es ffel vezen az twlyoknak hw̋ veereben es heethzer aſpergallya wr yſtennek eleybe nap kelettre . Senky egy ember es ne maraggyon akoron az templomba , mykoron az pyſpek be megyen az ſanctuariomba , hogy ymaggyon ennen magaerth , es hw̋ haza neepeyeerth , es tellyes yzraelnek neepeyeerth , myglen ky nem meegyen az templombol . Es mykoron megh tyztoytangya es zentó̗lendy az ſanctuariomoth es az templomot es az kylſew aldozathnak oltaraath , annak vtanna aldozyeek egy elewen twlkoth , es veſſe mynd az keth kezeyth az twloknak feyeere , es gyonnya megh mynd egheez yzraelnek byneeth , es annak vtanna boczaſſa el az eeló̗ twlkot {100} az pwztara ky . Az ember kedeegh moſſa megh mynd teſteet , mynd rwhayat , es wgy yeyen be az taborba . Ez erekke valo tó̗rween lezen ty kó̗ztetó̗k . Heted honabban kedeegh es azon honapnak tyzed napyan megh ſanyaroyczatok ty lelkó̗tó̗keth , es ſemy dolgot ne teegyetek ſe tymagatok ſe yeweveeny , kyk ty kó̗ztetó̗k lakozannak . Mert azon napon bwczwtot lezen es mynden byneytekbó̗l megh tyztwltok yſtennek eló̗tte . Merth akoron ynneptek vagyon , megh keſereyczeetek ty lelkó̗tó̗keth mynd erekke valo zerzethſegghel . Az pap kedeg , ky az ydó̗ben zentó̗lt le̋end , ó̗tó̗zyeek fel hw̋ aldozattra valo rwhayaban , es zentó̗llye megh az ſanctuariomot , az templomot , az papokath , eſ mynd az kezenſeghes neepeth . Es erekkee valo tó̗rweny lezen ez tynektek , hogy ymaggyatok az yzraelnek ffyayerth , es mynd kezenſeghes bynó̗kerth egyzer eztendó̗ben . Es wgy teenek mynth megh paranczolaa wr yſten moyſeſnek . Tyzen kett Cap Eſmegh zola wr yſten moyſeſnek mondwan : Mongyad azth aaronnak hw̋ fyaynak , es mynd yzrael fyaynak mondvan : Ez az bezeed kyt paranczolth wr yſten mondvan : Mynden ember yzraelnek hazabol ha mykoron megh ó̗lend ó̗kró̗th , keczketh , awagy yohoth , az taborban awagy kyw̋l , es az templomnak aytayara nem vyendy yſtennek aldoznya , ottan gylkos leezen , vgy mynt ha embert ó̗lth vona , es ky veez az {101} hw̋ neepe kó̗zzó̗l . Azerth mynden koron az papnak kel vynny az aldozatot kyt aldozny akar , hogy megh zentó̗lteſſenek , es bekeſſeghes kellemetes hoſtyat aldozyanak wr yſtennek . Es az pap , ky az ydó̗ben zentó̗lth lezen az aldozathnak veereeth az oltarra enthy , es az kó̗weryth megh eeghety wr yſtennek gyenyerw̋ſeghes yllattyara , es ſoha tebbee ſenky ne aldozyeek az erdegheknek , kykkel ezkedygh veethkó̗ztek . Erekke valo emlekó̗zeth lezen ez tynektek es vtannatok valo megh maradeektoknak . Es mongyad azth az ſokaſſaghnak : Mynden ember yzraelnek ffyay kó̗zzó̗l es kyk yeweveenyek vannak hw̋ kó̗ztó̗k lakozwan , vala ky aldozatot teyend hw̋ byneerth , awagy wr yſtennek dyczeretyre , es az templomnak aytayara nem vyendy , hogy wr yſtennek aldozya hw̋tet , ky vezz az az neep kó̗zzó̗l . Vala meely ember yzraelnek hazabol , awagy yeweveeny tyzta veerth eyendyk , megh kemeenyey tem az en zynemeth az hw̋ lelke ellen , es ky veztó̗m hw̋tet hw̋ neepe kó̗zzó̗l , merth mynden eeló̗ teſthnek hw̋ lelke veereben vagyon . Es azerth attam en azt tynektek hogy wr yſtennek aldozyatok hw̋tet , es az oltaron megh tyztwllyatok hw̋ velee , es az veer lelkó̗knek tyztwlattyokra leegyen . Azerth mondam azth az yzrael ffyaynak : mynden leelek ty kó̗zzó̗letó̗k veerth ne eegyeek . Vala meely ember ty kó̗zzó̗letó̗k awagy yw̋eveeny kyk {102} ty kó̗ztetó̗k lakoznak , vala my ydó̗ben vadath , awagy madarath fogand hw̋ vadazaſaban awagy tew̋reeben , kykkel yllyk eelny , enczee ky hw̋ veereeth , es fó̗dó̗zye el fó̗ddel merth mynden teſthnek hw̋ lelke veereeben vagyon . Vala ky azerth tyzta veerth eyendyk , ky veez hw̋ neepe kó̗zzó̗l . Vala meely lelek holtat awagy kyt vad megh marth eyendyk , megh moſſa hw̋ rwhayaath , es ennen magath vyzzel , es fó̗rtelmes lezen mynd eſthwelygh , es annak vtanna megh tyztwl , hogy ha reſtó̗lendy megh moſny hw̋ rwhayath awagy hw̋ teſteeth , magara zaal hw̋ alnokſaga . Tyzen harm . Cap Eſmegh zola wr yſten moyſeſnek mondwan : Mongyad azt az yzrael ffyaynak : En vagyok ty vratok yſtentó̗k . Egiptom fó̗ldeenek zokaſſa zerent , kyben lakoztatok , ſemyth ne teegyetek , ſe kanaannak zokaſſa zēnt , kyben en tyteketh be vyendó̗ vagyok , es az hw̋ tó̗rwenyekben ne yaryatok , de az en yteeletymet teegyeetek , es az en paranczolatymba yaryatok . En vagyok ty vratok yſtentó̗k , ó̗yzzeetó̗k az en tó̗rwenymeth , es yteeletymeth , kyben ha ember megh maradand eel . En vagyok ty vratok yſtentó̗k . Senky hw̋ kó̗zel valo veereth ne yſmerye hogy ky nylathkoztaſſa hw̋ zemeremſeegheet . Senky hw̋ fyanak awagy leanyanak magzattyat hozya ne veegye , merth hw̋nekyk taghyok , azert nagy zemeerem , es byn . Soha the magzatyd kó̗zzó̗l ſenkyt {103} ne agy hogy az Molok balvannak zentó̗lteſſeek , es ne fó̗rtó̗zteſſed megh te vradnak yſtenednek neweeth . En vagyok the wrad . Semyben magatokat megh ne fó̗rtó̗zteſſeetek kykben az neepek , kyketh en kywe yzó̗k thy elettetó̗k , es kyben az fó̗ld megh fó̗rtó̗ztetó̗th , kyt en megh latogatok hogy el nyellye mynd kyk hw̋ rayta lakoznak . Ty kedeegh ó̗ryzyeetek az en tó̗rweenymeth es yteeletymeth , es ſemy ondokſaghban ne eellyetek , mynth kyk ez fó̗ldó̗n lakoztanak ezkedygh , es megh fó̗rtó̗ztettek hw̋tet : oyyatok azerth magatokath hogy tyteketh es azonkeppen be ne nyellyen mynt hw̋keth , kyk ty eló̗ttetó̗k voltanak . Vala meely lelek azonkeppen eelend , ky veez az hw̋ neepe kó̗zzó̗l . Tarczatok azert az en paranczolatymath , merth en vagyon tynektek vratok yſtentek . Tyzen Negy Ca Eſmegh zola wr yſten moyſeſnek mond wan : Mongyad azth mynd az egheez yzrael ffyaynak : zentek leegyetek , merth en zent vagyok ty vratok yſtentek . Mynden feellye tyztó̗lle hw̋ attyat annyath . Az en ynnepymeth megh tarczatok . En vagyok ty vratok yſtentek . Ne teryetek az Balwanyok wtan , ſe vala mynemw erczbó̗l fwallot yſteneketh ne zerezyetek ty magatoknak . Ha mykoron aldozatot teyendó̗tó̗k wr yſtennek hogy kegyelmes legyen ty hozyatok , azon napon es maſon napon eegyetek zentó̗lteth . {104} Vala my hw̋ benne harmad napra maradand , megh eegheſſeetek . Vala ky hw̋ harmad napon eyendyk , ottā alnokſaghnak byneeben eſyk , merth az zentó̗ltet megh fó̗rteztette , es ky veez annak hw̋ lelke , az teb neep kó̗zzó̗l . Mykoron megh aratangyatok ty fó̗ldeteknek vetemeenyeeth , ne czeepó̗llyetó̗k ky mynd az fó̗ld zynyk , es az el feledó̗t gabona feyeth ffel ne gyeheetek . Se az the zeló̗dbe zyrethnek ydeyn az el hagyoth zeló̗ feyeth awagy zemeth , ky el hwllot , ffel ne zeggyed , de zeghenyeknek es yeweveenyeknek haggyad ffel zedny . En vagyok ty vratok yſtentó̗k . Vrſagot ne teegyetek . Ne hazwggyatok es ſenky hw̋ barattyaat megh ne czallya . Ne eſkwggyel bamyſſan en newembe , es ne fó̗rtó̗zteſſed megh te yſtenednek neweeth . Ne zerezy pathwart the baratodnak , ſe eró̗wel megh ne nyomorohad hw̋tet . Ne maraggyon the beró̗ſó̗dnek mwkaya the nalad hollalygh . Ne mongy gonozt az ſykethnek , es az vak eleyben ne veſſ keleenczeth , de myndenbe feellyed the vradat yſtenedeth , merth en wr vagyok . Ne tegy ſmy alnokſagot es hamyſſan ne yteelʼʼ . Ne neezyed az zegheeńnek zemeelyeth , es ne tyztó̗llyed az kazdagnak hw̋ zyneeth , ygazan yteelʼʼ the kó̗zeló̗dnek . Ne legy byntetó̗ ſe zwgorlo az neep kó̗zó̗t . Ne allʼʼ the baratod veere ellen hamyſſan . Ne gyw̋ló̗ld the atyadffyat te zywedben , de nylvan feggyed megh hw̋tet , hogy ne {105} maragyō az hw̋ byne the benned . Ne kereſſ bozzwallaſth es ne emlekó̗zyel megh te baratodnak bozzw allaſaan . Zereſſen the baratodat mynt tennen magadat . En vagyok wr yſten , az en tó̗rwenymeth tarczatok . The mezó̗det ne hymczed be egyzer kylemb kylemb vetemeennyel . En vagyok wr yſten . Tagot veerrel elegy ne eegyetek . Madaar zoban es alomba ſemyt ne hyggyetek . Az en ynnepymeth megh tarczatok . Az byeſekhez bayoſokhoz es neezó̗khez ne hayczatok hogy megh ne fó̗rtó̗zteſſeetek ty lelkó̗tó̗keth . Az ó̗ó̗z ember eló̗t ffel kel , es az veennek zemeelyeet tyztó̗llyed . Semy hamyſſagot ne teegyetek yteelethben , ſe tomba , ſe meerteekbe , de myndenben ygaz meerteket tarczatok . Igaz meertek , ygaz tomb , ygaz kó̗bó̗l es yccze legyen ty kó̗ztetó̗k . En vagyok thy vratok yſtentek , ky kywe hoztalak egyptomnak fó̗ldeebó̗l . Tarczatok megh az en paranczolatymath , es mynden en hagyomaſymath , kyketh zoltam tynektek . Tyzen ewth Cap Eſmegh zola wr yſten moyſeſnek mondwan : Mongyad azth az yzrael ffyaynak mondwan : Vala meely ember , akar yzrael ffyay kó̗zzó̗l akar yeweveeny , kyk ty kó̗ztetó̗k lakoznak , hw̋ nemzety kó̗zzó̗l aldozandyk az molok Balwannak , halalnak balalawal hallyon , az fó̗ld neepe ottan megh kó̗wezze hw̋tet , en es kedeegh ellene vetó̗m az en zynemeth , myerth hogy megh ondokoytotta az en ſanctuariomoth es megh fertó̗zttette az en zent newemeth . Hogy {106} ha az neep azth reſtó̗lendy , es megh wtalangya az en paranczolatomat , es elboczatangya az ollyan embert , nem akarwan hw̋tet megh ó̗lny , Reaok vetó̗m az en zynemeth mynd nemzeteſtw̋l , es kyk mynd enghedelmeſek voltanak az dologhban , es ky zaggatom hw̋ket az neep kó̗zzó̗l . Vala mely leelek az erdhengeſek awagy erethnekek vtan eredend , rea vetó̗m az en zynemeth az oly emberre , es ky ó̗ló̗m hw̋tet az nep kó̗zzó̗l . Ty kedegh zentó̗lteſſetek megh es legyetek zentó̗k , mert en es zent vagyok ty vratok yſtentó̗k , ó̗ryzyeetó̗k megh , es tarczatok az en paranczolatymat . Mert en vagyok az wr yſten , ky megh zentó̗llek tyteketh . Vala ky hw̋ attyanak , es annyanak gonozth mondand , halalnak halalawal hallyon . Vala ky maſſal tó̗rween kyw̋l eelend , halalnak halalawal hallyon . Vala kynek keth hazaſſa le̋end , mynd az kettew megh eeghetteſſeek . Tarczatok meg az en hagyomaſymat hogy be ne nyellen tyteketh es az fó̗ld mynt azokath , kyk annak elette hw̋ raytta lakoztanak , es mynden ondokſaghban eeltenek . Ne yaryatok az ydeghen nemzetó̗knek tó̗rweenyekben , kyketh en kywe yzendó̗ vagyok ty elettetó̗k . Mert azok mynd eellyen gonoſſagokat tettenek , azert vtaltam megh hw̋ket . Ty nektek kedegh azt mondom : byryatok az fó̗ldet kyt en ty nektek adok erekſeeghw̋l , teyyel es meezzel folyo fó̗ldet . En {107} vagyok ty vratok yſtentó̗k , ky en magamnak valaztottalak tyteketh az teb nep kó̗zzó̗l . Valazyatok el azert ty es mynden tyztaath az zepló̗ſtw̋l , barmot , madarath , es mynden allatot . Ne fó̗rtó̗zteſſeetek megh ty lelkó̗tó̗keth ſe baromba , ſe madarban , ſe eegyeb allathban , kyk mynd fó̗rtelmeſek ez fó̗lden . Es zentó̗k leztek ennekem , mert en es zent vagyok . Vala meel azzonyallath gonoz zelletes le̋end awagy neezó̗ , halalnak halalawal hallyon , es mynd nyayan megh kewezyeek hw̋tet , az hw̋ veere ennen feyen legyen . Tyzen Hatt Cap Monda eſmegh wr yſten moyſeſnek : zooly az papoknak aaronnak ffyaynak , es mongyad azt hw̋nekyk : Ne mennyen egy hallothoz es hogy megh ne fó̗rtezteſſeek , hanem czak mykoron attya , annya , ffya , leanya awag̋ hwga hal megh , awagy vala meelʼʼ feyedelem , ſe hayaath ſe zakalaath el ne rywydó̗ycze , ſe hw̋ teſteen ereth ne vaghyon , zentek leznek hw̋ yſteneknek , es nem fó̗rteztetyk megh az hw̋ neweeth , hw̋ vrok yſtennek aldoznak zent temyent , es zent kynyeret , annak okaerth zentek leznek . Zyzet veegyenek feleſeeghw̋l magoknak , Soha ezwegyeth es el yztet ne veegyenek . Vala meelʼʼ az papnak leany kó̗zzó̗l veethkó̗zendyk tó̗rwen kyw̋l ottan megh eegheſſeek . Az papy feyedelem , az az ky papſagra zentó̗ltetó̗t , megh ne {108} mezeyteleneycze hw̋ feyeet hw̋ attyaffyay kó̗zó̗t , rwhayat megh ne metellye ſe megh ne rywydó̗ycze , es ſemy hallothoz be ne meennyen , hanem czak hw̋ rokonſaghyhoz , hol megh nem fó̗rtó̗ztety ennenmagat , hw̋ nemzeteet ydeghen nemzettel el ne egyeló̗he , merth en vagyok az wr yſten ky megh zenteló̗m hw̋tet . Monda vr yſten moyſeſnek : Mōgyad azth aaronnak : Vala meely ember the nemzetedbó̗l makwlaſ le̋end az az keth zynw̋ , ne aldozyeek az zent kynyereth hw̋ yſteneenek . Se az oltarra ne yarwllyon zolgalny ha vak le̋end , ha czonka , ha ſantha , ha cympa , ha kanczal , ha ghó̗rbe , ha czepó̗lʼʼees , ha ryhes awagy poklos . Vala kyben makwla awagy fogyatkozaas le̋end zent hoſtyat ne aldozyeek az hw̋ yſteneenek . De maga hw̋ es azon kynyerekkel eellyen , kyk aldathnak , es kywe hozathnak az ſanctuariombol . De az zēt velomnak beló̗le ne mennyen hogy megh ne fó̗rtó̗zteſſe az en ſanctuariomot . En vagyok az wr yſten ky megh zentó̗ló̗m hw̋keth . Es myndent megh bezelle moyſes aaronnak az hw̋ ffyaynak , es mynd kezenſeghes yzrael ffyaynak , kyket wr yſten paranczolth vala . Tyzen heet Cap Monda eſmegh wr yſten moyſeſnek : Paranczold azth yzrael ffyaynak mondwan : hogy hozyanak teeneked tyzta es zeep olayth az olay farol lampas eeghethny es zeweethnek zerezny az velomnak kyw̋le , es helhezteſſe hw̋ket aaron eſthvetw̋l foghwa mynd reegghelygh tyzta gyerta tartokra koronkeed wr yſtennek elette . Es ſyſſ tyzen keth {109} kynyereketh ſemlyebó̗l , es helyheſſed keth reendel az oltarol yzraelnek emlekó̗zetyre , es mynden zombaton megh wyohad hw̋tet , az eleebbeyeketh el veegyed es meleghó̗ket teegy myndenkoron helyette , es azok leeznek aaronnak es hw̋ ffyaynak eledelekre az zent helyen , mert zentó̗ltek es vrnak aldozattyabol maradot hw̋nekyk . Yme kedeegh azon kezbe kywe meene egy az'onnak ffya , kyt egiptombely emberttw̋l zylth vala , egybe veze az tahorba egy yzrael bely emberrel . Mykoron megh zydalmazta vona es megh karōlotta vona vrnak neweeth , ottan moyſes eleybe vonyaak hw̋tet , kynek hw̋ annya neweztetyk vala Salomythnek Dabrynak leanya , dannak nemzeteebó̗l . Es veteek az temleczbe myglen megh twdnak , myth paranczolna rola vr yſten , ky zola moyſeſnek mondvan : Vyd kyve az karom loot az tabor kyw̋l , es veſſeek hw̋ feyeere kezó̗ket , kyk hallottaak es kó̗vezze megh hw̋tet mynd az kezenſeghes neep . Es mongyad azt az yzrael ffyaynak : Vala ky megh zydalmazangya az wr yſtent , es ky megh karomlangya az hw̋ zent neweeth , halalnak halalawal hallyon megh , akar az lakoſ palogaar leegyen , akar yeweveen , megh kó̗vezze hw̋tet mynd az neep , es meg hallyon . Vala emberth verend , es megh haland , az {110} es megh hallyon mynt gylkos . Vala barmot megh ó̗lend , maſth aggyon helyette . Ha gonoz hyrth es zepló̗t mondot hw̋ barattya ellen , eſmegh vgyan kel az ollyannak tenny . Vereſſeeghert vereſſeegheth , yteeſſerth yteeſth , zemeert zemet , fogheerth fogat aggyom Eſmegh myndenbē ygaz es ygyenló̗ yteelet legyen ty kó̗ztetek , akar lakos palogar veethkó̗zendyk , akar ydeghen , merth en vagyok ty vratok yſtentek . Es wgy teenek az yzrael ffyay , ky vyveek az karomloot , es megh kó̗wezeek . Tyzen nyolcz Cap Eſmegh zola wr yſten moyſeſnek az ſynay hegyē mondwan : Mongyad azt az yzrael ffyaynak : mykoron be menendetek az ygyeerethnek fó̗ldere kyt en adok ty nektek , megh yllyeetek az en ynnepymet . Haat eztendeegh zanczad az the fó̗ldedet , es hat eztendeegh kapallyad the zeló̗det . Heted eztendó̗ben vrnak ynnepe lezen , es megh nywgoggyeek az the mezó̗d es zeló̗d . Vala myt az fó̗ld ennen maga teremth , azt te ffel ne zeggyed , merth az fó̗ldnek nywgodalmanak ynnepe vagyon , de mynd az zeghenyeknek , arwaknak , es barmoknak legyen eeledelekre , zamlalʼʼ azert teemagadnak eztendenkeed heet heteketh , az az hethzer valo heteketh , kyk myndeneſtw̋l foghwa negywen kylenczet teezen , es az heted honabba kyrttó̗ly az honapnak tyzed napyan , ky the fó̗ldednek boczanattyanak mondatyk . Es zentó̗lʼʼ ennekem ó̗thwened napot , es newezyed boczanathnak , mynden fó̗ldó̗n {111} vala hol lakozol , mert az lezen az aranyas eztendew . Mynden ember hw̋ erekſeegheben teryen , es az elſew nemzety kó̗zzee mennyen , mert boczanathnak eztendey vagyon . Se zanczatok , ſe araſſatok , es vala myt az fó̗ld terēt , ffel ne gyeyczeetek az aranyas eztendó̗nek zenthſeegheerth . Mykoron vala myt el acz , awagy veez , ne zomoroyczad megh te baratodat , de az ó̗thwen eztendó̗nek zamayglan byryad es tarczad hw̋tet , ha annak vtanna vala meenee ydeyg len nalad maradand , megh fyzeſſed hw̋neky ywtalmaath . Megh ne zomorohad the kó̗zó̗ſó̗det . De myndentek feellye hw̋ vraat yſteneet . En vagyok ty vratok yſtentek , tarczatok megh azert az en paranczolatymat es en yteeletymet . Teegyeetek hogy ſokaygh lakhaſſatok mynden feelelemnel kyl az fó̗ldó̗n , es teremcze tynektek gymelczeeth kywel eellyetek . Ha azth mongyatok : myt eezw̋nk az heted eztendó̗ben , ha nem ve tendw̋nk es nem aratandwnk , En anne zaporaſſagot es aldomaſth adok az hatod eztendó̗ben tynektek , hogy harom eztendó̗re valo gymelczet teremt . Es nyolczad eztendó̗ben zanczatok es veſſetó̗k , es mynd addeglan az ooh gahonawal eeltek , mynd az kylencz eztendó̗ygh , myglen az wyath he takaryatok . Az ó̗ró̗kſeghnek kedegh fó̗ldeet ſenky erekbe el ne aggya , mert enym , es ty en yeweveenym es en lakoſym vattok , azert mynden erekſeegh megh valthſaghnak alatta legyen , ha az ky {112} hw̋ erekſeegheet el zalagoſoyttotta , meg nem valthatangya , haat mynd az ethven eztendeegh azon ember eely : es akoron az erekſeegh az eleeby gazdayara zaal mynden megh valthſaghnal kyl . Az leuitaknak hazay , kyk varaſnak kereyteeſyben vannak , koronkeed lehet megh valtany : ha ky hw̋ kó̗zzó̗ló̗k megh nem valthhatangya az aranyas eztendó̗ben , meegh es hw̋ eleebbely wrokhoz teer . Ha mykoron the atyadffya megh zakazkodandyk es zegheenſeegre ywthwan , vgyan lakozandyk the hazadnaal mynt egy zolga beeró̗ſſ , ſemy vſvrat ne veegy hw̋raytta , de myndent azonkeppen aggy hw̋neky mynt teeneked vagyon , feellyed azert the vradat yſtenedet hogy eelheſſen az the atyadffya tee nalad , peenzedet ne aggyad hw̋neky vſurara , ſe gabonat felette ne veegy hw̋ raytta . En vagyok ty yſtentek , ky kywe hoztalak tyteketh egyptombol , hogy tynektek adnaam kanaannak fó̗ldeeth es ty yſtentek leenneek en , ydeghen neepet fogagyatok zolgaſagra , es beereſſeghre , az ty atyatok ffyat kedegh megh ne nyomorohatok hatalmaſſaggal : mert ennekem zolgaym , es en hoztam kywe hw̋keth egiptombol . Tyzen kylencz Cap En vagyok thy yſtentek . Ne ymagyatok balwant ſe ozlopokath ne faraghyatok ty magatoknak , hogy azt ymadnatok , mert czak ennen magam vagyok az wr yſten . Tarczatok megh az en ynnepymet , es feellyeetek az en ſanctuariomomat . En vagyok wr , ha az en paranczolatymba yarandotok es {113} megh tartangyatok mynd azokat kyketh en hattam : ydewzerent eſſet adok tynektek , es az feld hw̋ maghwat teremty tynektek , es az faak almawal es eegyeb gymelczel bewelkednek az czepleeſ el eery az zyretet , es az zyreth az zantaſt , es bewſeegghel ezytek ty kynyereteketh , es mynden feelelemnel kyl lakoztok az ty fó̗ldeteken . Bekeſeeghet adok az ty hatarotokon , nywgodalomal alwztok , es ſenky nem leezen ky megh rettenczen : El yzó̗k gonoz fene vadakat , es mynden ellenſeghnek fegywereet az ty tartomantokbol , El yzytó̗k ty ellenſeeghteket , es megh tó̗rethnek thy elettetó̗k , ewten ty kó̗zzó̗letek zazat eegyeb ydeghent megh yznek , Es zazan ty kó̗zzó̗letek tyz ezerth , Le hwlnak az ty ellenſeghtek ty elettetó̗k , En kedeegh megh tekeentlek tyteket es megh beweytlek , megh ſokaſoytlak es megh ereſſeytó̗m az en zerzeeſemet ty veletek . Az en egyhazamat ty kó̗zytekbe vetó̗m , es nem veet el az en lelkem tyteketh , Ty kó̗ztetek yarok es ty yſtentek leezen , ty es en neepem leztek . En vagyok ty vratok yſtentek ky kywe hoztalak egyptombol , hogy ne zolgalnatok hw̋ nekyk . En zaggattam le ty nyakatokrol az tyzes lanczot , hogy ygyeneſſen yarhathnatok . Ha kedeegh ty nem halgatandotok enghemet , ſem az en paranczolatymat nem tartangyatok , en es el vethlek tyteketh en {114} zynem eló̗l , es megh latogathlak mynden eenſegghel es fogyathkozaſſal , hewſeegghel , hydeghſegghel , heyaha zantotok , kapaltok , merth mynd ellenſeg emeezty megh . Megh ereſſeytem ty ellentó̗k az en zynemeth , es mynd le hwllotok ty ellenſeeghteknek elettek , es alayok hodoltaknak azok kyk mynd gylelnek , ha ſenky nem yzend es , fwttok . Az eegh ollyan lezen mynt az vaſſ , es az feld mynt az ercz , es heyyaba lezen mynden mwkatok . Ha mynd azonnal meegh es ellenem yarandotok , heethzer nagyobban en es megh ſokaſoytom az ty czapaſtokat , az ty gonoz bynetekeert es bozzw allo ellenſeeghnek fegywereet hoczatom ty vtannatok . Ha vala meely varaſban be zaladandotok , ehſeeghet , feelelmet es dó̗gh halalth boczatok ty reatok , es ty ellenſeeghteknek markokban adattok . Hogy ha meegh es ellenem yarandotok , en es ty ellentek fordwlok , es heethzer nagyob czapaſth vetó̗k ty reatok , hogy megh eegyeetek meegh thy ffyatoknak es teſtó̗keth . Es el tó̗ró̗m ty aldozattokat , es balvantokat , es tymagatok azon le hwllo balvanyok kó̗zó̗t mynd el veztó̗k , es anneera megh wtal tyteket az en lelkem , hogy el pwztoytom mynd az ty varaſtokat , es pwztaya teezem az egyhaztokath , es nem vezem az ty edeſ yllatw aldozattokat , es anneera el veztó̗m az ty fó̗ldetó̗keth , hogy vala ky latangya , hallangya , czodalkozyk raytta , ty magatokat kedegh el tekozlak es el hymthlek {115} az ydeghen nemzeth kó̗zzee es mezeytelen fegyverth boczatok ty vtannatok . Es ha kyk tykó̗zzó̗letek megh maradannak , feelelmet vetó̗k hw̋ zyw̋kbe hw̋ ellenſegheknek fó̗ldeen . Senky tykó̗zzó̗letó̗k hw̋ ellenſeghe eló̗th nem meer megh allany , es el veztek az ideghen nemzethnek fó̗ldó̗kó̗n , koronkeed ellenek yarok azerth en es azoknak , kyk en ellenem yarnak , es mynd hw̋ ellenſeghynek fó̗ldó̗kre vyzem hw̋ket , myglen megh zeegyenw̋llyen hw̋ kernyw̋l meteletlen zyw̋k . Akoron ymathkoznak hw̋ gonoſſagokerth , es megh emlekó̗zó̗m az en zerzeeſemró̗l kyt zerzettem Ahrahammal es yſaakkal es Jacobbal , az fó̗ldró̗l es meg emlekezó̗m , kyt hw̋k el hattak pwztaſagban . Ennen magok kedeegh ymadnak enghem hw̋ bynekeerth , myert hogy megh vtaltaak az en yteeletymet , es el hattak az en paranczolatymat . De maga mykoron volnanak hw̋ ellenſegheknek fó̗oldeen , meegh ſem hagyom el hw̋ket myndeneſtw̋l foghwa az en zerzeeſemnek fogada ſaerth . Mert en vagyok hw̋ vrok yſtenek , es megh emlekó̗zó̗m az en zerzeeſemró̗l . Azert eellyen nemw̋ yteeleteket es paranczolatokat ada vr yſten az yzrael ffyaynak az ſynay hegyben moyſes atal . Hwz Capitulum Monda eſmegh wr yſten moyſeſnek : zool az yzrael ffyaynak , es mond azt hw̋nekyk : Vala mely ember fogadaſth te̋end es yſtennek ygyeerendy az hw̋ lelkeet , eerdeme zerent ywtalmaath aggya . Ha ffyrffyw le̋end , hwz eztendetw̋l foghwa hathvan eztendeygh , ewthven ezyſth garaſth aad {116} , az ſanctuariomnak meerteke zerent . Ha azzonyallath , harmynczat , de ewth eztendetw̋l foghwa hwz eztendeygh , fyrffyw hwz garaſth aad , Leany tyzeth . Eeggy eztendetw̋l foghwa ewt eztendeygh , fyrffyw ewt garaſth , lean harmat . De hathwā eztendenek felette , fyrffyw tyzen ewth garaſth aad , azzonyallat tyzet , Es ha zeeghen le̋end , hogy anneet nem athat , az papnak eleybe meegyen , es mennyet hw̋ yteelend zeghenſeghe zerent , anneet aad . Ha kedeegh oly lelkeſallatot fogadannak , kyt yllyk yſtennek aldozny , zent leezen az , es ſemykeppen megh nem valthattyak . Ha kedeegh nem yllendyk aldozatban , azt az pap megh lattya , es mennyet eer , megh kel adny . Ha ky hazaat awagy erekſeegheet fogadangya es yſtennek zentó̗lendy , azt az pap megh lattya ha yo awagy gonoz , es el adwan arath megh fyzety . Ha nem akarangya megh valtany , ewted reezeet aranak megh fyzety araanak , es ewee lezen az erekſeegh . Ha kedegh maſnak adangya , es nē akarangya megh valtany , ſoha towabba megh nem valthattya , mert mykoron az aranyas eztendó̗ el yewend , hozyaa nem nywlhat , mert wr yſtennek volt zentó̗ltethween , es tó̗rwenzerent az papokra zal . Myndennet elſew zyletteet , ky vr yſtent yllety , ſenky megh nem zentó̗lhety ſem nem ygyeerhety , mert mynd wr yſtenee . Vala my wr yſtennek {117} zenteltetet , akar ember , akar barom , akar erekſeegh le̋end , ſenky el nem athattya , megh ſem valthattya . Vala my allat egyzer megh zenteltetó̗t , az zent leezen mynd erekkee wr yſtennek , Es mynden zenthſeegh vala my embertw̋l le zen , megh nem valthhattyak , de megh ó̗leteſſeek . Mynden gymelcznek tyzed deezmaya wr yſtenee , azerth ew̋neky zentelteſſeek . Vala ky kedeegh hw̋ deezmayat megh akarangya valtany , aranak ewted reezeet aggya megh . Vala mynemw̋ barmot kedeegh paztor ó̗ryz , akar yo leegyen , akar gonoz , myndennek tyzede vr yſtenee . Vala ky maſſal valtangya , mynd az kyt megh akarnak valtany , mynd kywel megh akaryak valtany , vr yſtenee lezen . Ezek az paranczolatok kyket paranczola wr yſten moyſes {118} atal az yzrael ffyaynak az ſynay hegynek pwztayaban . Eth vagyon veeghe moyſes harmad kenywenek , ky leuiticuſnak mondatyk . Vrnak hala . Moyſeſnek negyed kenywe Incipit Vayedaber , idest Liber Numeri etc . Zola eſmegh wr yſten moyſeſnek , Synay hegynek pwztayaban mondwan : Egiptombol ky yeweſeknek maſod eztendeyben , es maſod honapnak eſew napyan : Vegyeetek zamaath mynd ez egheez Izrael ffyaynak gyw̋lekó̗zetynek Nemzetek zerent , hazok szerent es mynd kyvalthkeppen valo few zerent . Vala kyk vannak ferffyw zemelyek , hwz eztendeſek , es felette , mynd yzraelnek ereſſ nepeyth es zamlallyatok megh hw̋ket the es aaron . Es ty veletek leeznek az neepeknek feyedelmy {119} , ky mynd hw̋ nemzethſeghe zerēt kyknek newōk ezek : Rubennek nemzeteebó̗l Elyſſur Sedewrnak ffya . Symeonnak nemzeteebó̗l Salamyhel Svriſſadaynak ffya . Judanak nemzeteebó̗l Naaſon , Amynadabnak ffya . Yzakarnak nemzeteebó̗l Natanael Swarnak ffya . Zabulonnak nemzetee bó̗l Elyab elonnak ffya . Joſeffnek kedeegh ffyaynak Effraymnak nemzeteebó̗l Eliſama Ammywdnak ffya . Manaſſeenek nemzeteebó̗l Gamaliel ffadaſſwrnak ffya . Benyamynnek nemzeteebó̗l abydan Gedeonnak ffya , Dannak nemzeteebó̗l Abyezer Amyſſadaynak ffya . Aſernek nemzeteebó̗l ffegyel okrannak ffya . Gadnak nemzeteebó̗l Elyaſſaff dwelnek ffya . Neptalynnak nemzeteebó̗l Abyra enannak ffya . Ezek mynd az ſokaſſaghnak nemes feyedelmy , ky mynd ew nemzethſeghe zerent , Es yzrael ſeregheenek elettek yarok . Zamlalak megh azert hw̋ket moyſes es aaron maſod honapnak elſe napyan , hwz eztendó̗ſth es felette {120} , kyk mynd hadra mehethneenek , hw̋ zemelyek zerent feere feere . Es Rubennek nemzeteebó̗l talalanak negywen hat ezert es ewt zazath . Symeonnak nemzethſeghebó̗l hw̋ zemelyek zerent es hazok zerent megh zamlalwan , talalanak ewthwen kylencz ezert es harom zazat . Gadnak nemzeteebó̗l talalanak negywen ewt ezret , hat zazat , es ewthwent . Judanaſ nemzeteebó̗l talalanak hethwen neegy ezert , hat zazat . Yſakarnak nemzeteebó̗l talalanak ewthwen megy ezert , neegy zazat . Zabwlonnak nemzetebó̗l talalanak ewthwen heet ezert es neegy zazat . Effraymnak nemzeteebó̗l talalanak negyven ezert ewt zazat . Manaſſenek nemzeteebó̗l harmyncz ket ezert keth zazat . Benyamynnek nēzeteebó̗l talalanak harmyncz ewt ezert neegy zazat . Dannak nemzetebó̗l talalanak hathwan ket ezert heet zazat . {121} Aſernek nemzeteebó̗l talalanak negywen eegy ezert ewt zazat . Neptalynnak nemzeteebó̗l talalanak ewthwen harom ezert , neegy zazat . Ezek azok kyket meg zamlalanak moyſes es aaron , es Izraelnek tyzen keth feyedelmy hw̋ nemzethſeegheknek hazok zerent . Es vala az Izrael ffyanak zamok hw̋ nemzethſeeghek es hazok zerent hwz eztendeſek , es felette , kyk mynd hadra mehethnek vala , hath zaaz harom ezer ember , ewth zaaz es ewthwen . Az leuitaak kedeg ew nemzethſeeghek kezzee nem zamlaltatanak . Zola azert wr yſten moyſeſnek mondwan : Az leuitakat megh ne zamlallyad , zamokat ſe veegyed az Izrael ffyaywal . De valazzad ewket , hogy az en hazamba zolgallyanak , ewk hordozyaak az en eegyhazamnak mynden eszkó̗zeeth , es en zolgalatomba leeznek foglalatoſok , az en ha zamnak kerw̋le lakozwan . Mykoron towab kellend menny , akoron az leuitaak ffel veezyk , mykoron taborth ythnek , akkoron le teezyk es megh vonzyaak . Vala ky ydeghen oda yarwland , megh ewleſſeek . Az Izrael ffyay mynd egymaſ vtan zallyanak le mykoron taborth ythnek , ky mynd ew ſereghe zerent . De az leuitaak az en egyhazamnak kerwle zallyanak le tabor zerent , hogy ne tamaggyok vala mynemw̋ haborwſaagh az ſokaſſaagh kezetth , es hogy az ſatornak ó̗ryzetyn vygyazyanak . Es mynd wgy {122} teenek az Izrael ffyay mynth megh paranczolta vala wr yſtennek Moyſeſnek . Maſod Cap Eſmegh zola wr yſten moyſeſnek es aaronnak mondwan : Myndden nemzet ew ſereghek es zaaztoyok zerent , ew hazok es nemzethſeeghek zerent az Izrael ffyay kezzó̗l taborth yſſenek , az yſten ſatora kerw̋l . Naap kelet feló̗l Iudaſ yttee meg ew taboraat ew ſereghe zerent , es leezen feyedelem ew ffyay kezzó̗l . Naaſon Amynadabnak ffya es mynden hadakozoknak zamok az ew ffyay kezzó̗l leezen heethwen neegy ezer , haat zaaz . Ew mellettek taborth ythnek yſaakaar nemzeteebó̗l , kyk kó̗zó̗t feyedelem lee Nathanael Swarnak ffya , es hw̋ zamok leezen ewthven neegy ezer neegy zaaz . Annak vtanna zabulonnak nemzety kó̗zó̗t feyedelem leezen Elyab Elonnak ffya , es ew nemzeteknek zama lezen ew̋thven heet ezer neegy zaaz . Mynd kezenſeegghel kyk Iudaſnak ſeregheeben zamlaltathnak , zaaz nyoczwan hath ezeren neegy zazan , es myndennek elette yaryanak . Ruben ffyaynak Thaborokban deel ſeló̗l feyedelem leezen Elyſwr Sedewrnak ffya , Es mynd kezenſeeghes ew alatta valo ſeregh leznek negywen haat ezeren ewth zazan . Es ew mellettek leeznek Symeonnak ffyay , kyk kezet lezen feyedelem Salamyel Swryſadaynak ffya , kyknek zamok lezen ewthwen kylencz ezer harom zaaz . Gaad nemzeteeben feyedelem lezen Elyſaff dwelnek ffya , kyknek ew zamok lezen negywen ewt {123} ezer , haath zaaz ewthwen . Mynd kezenſeegghel , kyk Rubennek ſeregeeben zamlaltathnak , leeznek zaaz ewthwen eegy ezer , ewth zaaz , ewthwen . Es maſod reendben yarnak ew ſereghekkel . Az tabernaculom kedegh kel ffel az leuitaknak tyztek zerent , es ſereghek zerent : mykeppen ffel veezyk , azonkeppen megh le teezyk . Myndenek ew helyek , es zerek zerent yaaryanak . Nap nywgottrol tabort ythnek Effraymnak ffyay kykkezet feyedelem lezem Helyſama Ammywdnak ffya , es ew̋ ſeregheeben leeznek negywen ezeren , ewt zazan . Es ew veló̗k taborth ythnek Manaſſenek ffyay , kyk kezet feyedelem lezen Gamalyel ffadaſſurnak ffya , kynek ew ſeregheeben leznek harmyncz ket ezeren keth zazan . Benyamynnek ffyay kezeth feyedelem leezen Abydan , gedeonnak ffya , kynek ew ſeregheeben leeznek har myncz ewth ezerend , neegy ezerend . Mynd kezenſeegghel azerth , kyk megh vannak zamlaltathwan , effraymnak taboraban , vannak zaz nyolcz ezeren , zazan , es harmad reezben yarnak . Eezak feeló̗l taborth ythnek dannak ffyay , kyk kezet lezen feyedelem Abyezer Amyſſadaynak ffya , kyknek ew zamok leezen hathwan keth ezer heth zaaz , es ew vtannok taborth ythnek Aſernek ffyay , kyk kezet feyedelem lezen ffegyel , Okrannak ffya , kyknek zamok lezen negywen eegy ezer ewth zaz . Neptalymnak ffyay kezet {124} feyedelem lezen Abyra Enannak ffya , kyknek zamok lezen ewthwen ezer neegy zaz . Mynd kezenſeegghel azerth kyk megh vannak zamlaltathwan Dannak taboraban , vannak zaz ewthwen heet ezeren , hath zazan , es wtolſo reezben yarnak . Es ymaran az yzrael ffyaynak zamok , ew hazok , nemzethſeeghek , es ſereghek zerenth Haath < Izraelnek zamok .> zaaz ezer , harom ezer , ewth zaaz , ewthven . Az leuitaak kedeegh nem vannak az yzrael ffyay kezzee zamlaltathwan , Merth wgy paranczolta vala wr yſten Moyſeſnek . Es mynd wgy teenek az yzrael ffyay mynth megh paranczolta vala wr yſten ew̋nekyk . Harmad Cap Ezek Aaronnak es Moyſeſnek nemzethſeeghy azon napon , kyn zoola wr yſten moyſeſnek Synay hegyben . Es aaron ffyaynak newek ez : Elſew zylette Nadaab , annak vtanna Abyw , es Eleazar , es ythamar : ezek aaron papnak ffyay kyk megh zenteltettenek vala , kyknek ew kezó̗k tellyeſek es zelteltek valanak , hogy papok leenneenek . Megh halaltak kedeegh nadab es Abyw mykorō ydeghen tyzeth aldoznanak wr yſtennek elette Synay heegynek pwztayaban maghzathnal kyl , Es maradanak az papſaghban eleazaar es ythamar , aaronnak ew attyoknak elette . Monda az ydeben wr yſten moyſeſnek : Gyeycz ede leuinek nemzeteeth : es allaſſad hw̋ket aaron papnak eleybe , hogy zolgallyanak ewneky , es megh tarczaak , vala myth ewnekyk paranczol az {125} ſokaſſaghnak aldozattyokra , es leegyenek az tabernaculomnak ó̗ryzetyben es zolgalattyaban , es add az leuitakath ayandeekwl aaronnak es az ew ffyaynak , kyknek adathwan vannak az yzrael ffyaytwl . Aaronth kedeegh es az ew ffyayth zerezyed hogy papok leegyenek . Vala ky ydeghen zolgalny yarwland , megh ó̗leſſeek . Zola eſmegh wr yſten moyſeſnek mondwan : En magamnak vettem az leuitakath az yzrael ffyaytwl , mynden elſew magzaterth , ky meehet nyth az yzrael ffyay kezó̗tt , es enymek leznek : Mert mynden elſew magzat enym , az ydewtw̋l foghwa , mykoron mynden elſew zyletteket megh vereek egyptomnak fó̗ldeen , es vala my elezer zyletyk , myndent en magamnak zentelttem , en vagyok wr yſten . Zola eſmegh wr yſten moyſeſnek mondwan : Zamlald megh Leuinek ffyayth ew atyay hazok zerent , mynden ffyrffyath eegy honaptwl foghwa , es ffeellyeb . Es mykoron megh zamlalta vona , ezek talalaa ew newó̗k zerent : Gerſſont , kaatot , es meraryth . Gerſonnak ffyay lebny , es ſemey , kaathnak ffyay amram , yeſſaar , hebron es ozyel . Merarynak ffyay moly es mwſſy . Gerſonnak nemzety , kyk megh zamlaltanak , leenek heeth ezer es ewth zaaz . Azok hatwl ythnek tabort az tabernaculomnak , kyk kezet lezen feyedelem elyaſſaff , yaelnek ffya ; kaathnak kedegh nemzety nyolcz ezer hath {126} zaaz , es taborth ythnek nap kelet feló̗l , es ew kó̗zó̗t feyedelem lezen Elyſaffan , ozyelnek ffya . Es az leuitaknak elettek yaro , Eleazaar Aaronnak ffya , kyk mynd leeznek az ſanctuariomnak zolgalattyaban . Annak vtanna merarynak nemzethſeeghy egy honaptwl foghwa es feellyeb , Hath ezer , keth zaz , es ew kezettek feyedelem ſuriel Abyayelnek ffya , es azok tabort ythnek eezak feló̗l . Az tabernaculomnak kedeegh elette , az az nap kelettre , tabort ythnek Moyſes es aaron mynd ew ffyaywal ó̗ryzween az Sanctuariomot Izraelnek ffyay kezetth . Vala ydeghen oda yarwland , megh ó̗leſſeek . Mynd eegyetembe azerth az leuitaak , kyketh megh zamlalanak moyſes es aaron wr yſtennek paranczolattyabol , leenek hwzon keth ezeren , Es monda wr yſten moyſeſnek : veed zamaath yzraelnek elſew zyletteynek egy honaptwl foghwa es felette , es mynd fee keppen leenek hwzon keth ezeren keth zazan heethven harman . Vala mykoron az zamoth ffel haladangya , mynden ffeerth ewth garaſth veegyetek , meely garaſnak hwz ffylleree vagyon , az ſanctuariomnak meerteke zerenth . Es az peenzth , ky felette vagyon , aggyad aaronnak , es ew ffyaynak . Es azonkeppen veve moyſes az penzth ky felette vala az megh valthſagh zerent , ezer harom zaz hathwan ewth garaſth Sanctuariomy meertek zerenth , es adaa aaronnak , es ew fyaynak , mynth wr yſten megh paranczolta vala ew̋neky . Negyed Cap Eſmegh {127} monda wr yſten moyſeſnek : Paranczold azth az yzrael ffyaynak , hogy hannyanak ky az taborbol mynden pokloſth , veer korſſaghbelyeth es ky hallotaſſ myath megh zepleſedeth , akar ffyrffyw leegyen , akar azzonyallath , hogy megh ne fertezteſſeek az ty tabortokat hol oth lakoztok . Es wgy teenek az yzrael ffyay , es kywe yzeenek myndenth az taborbol moyſeſnek paranczolattya zerenth . Eſmegh zola wr yſten moyſeſnek mondwan : Mongyad azth az yzrael ffyaynak : akar ffyrffyw akar azzonyallat teewelghees keppen el eſendyk , es veethkó̗zendyk , mynd az ollyan bynekben , kykbē wr yſten paranczolattya ellen zokoth ember veethkó̗zny , gyonnyak megh ew byneketh , es teegyenek eeleghet rola , es mynd az ſanctuariom zerent , mynd , kyk az papok reezeere valo . Mongyad azt eſ megh az yzrael ffyaynak : Vala mely azonyallat megh wtalangya ew vraath , es maſſal yſmerkó̗dendyk megh , es azth az ew wra nylwan megh nem yſmerhetendy , ſem nylwan megh nem byzonyoythatangya , ha az ew vranak gonoz kethſeghe le̋end ew hozyaya , vygye el az azzont az papnak eleybe , es az pap , ky az ydó̗ben le̋end , teegyen aldozatoth ew erette , megh allathwan wr yſtennek elette . Es veegyen zentelth vyzeth eegy feld poharban , es egy kyſdedeth az templom {128} pagymontomanak fó̗ldeeben , es veſſee az zentelth vyzben , es mykoron allanna az azzon wr yſtennek elette , megh mezeyteleneythween ew feyeeth veegye kezeyben ew kethſeghró̗l valo aldozattyaath , es tegye feyeere mondwan , es az pap tarczya kezeeben az zentelth vyzeth , megh athkozwan , es oth megh eſkw̋ttethween , ezenkeppen : ha ydeghen ffyrffyw nem volth teeweled , es ha fó̗rtelmes nem vagy the wradat megh wtalvan , Ne arczanak teeneked ez keſerwſeghes vyzek , kyketh en megh athkoztam , Ha kedegh veethkó̗ztel the vradat megh wtalwan : eellyen nemw̋ athkok zallyanak the read : Aggyon teeghed wr yſten erek atokban lenned , hogy mynden neepeknek peldaokra eſſel . Megh roſſangyon az the eehó̗d , es megh dagadozwan , el romollyon . Be haſſanak ez keſerwes athkozot vyzek the meehedben , es megh fwalkoggyanak az the termeyd . Es felellyen rea az wtan az azzon , mondwan : Amen , Amen . Annak vtanna be yrwan az pap ez ellyen athkokat egy kenybe , es moſſaa az vyzzel , es aggya megh ynnya az azzonyallathnak , es mykoron megh yyangya , vegye ky kezeebó̗l az aldozatot , es emellye ffel wr yſtennek elette , es teegye le az oltaron . Ha az azzonyallath bynes leend , atal hattyaak es el follyaak ewtet az atoknak keſerwes vyzey , es az azzonyallat athkozot lezen , es ſoba magzat ew tw̋le nem lezen towabba . Ha {129} kedegh byntelen leend , ſemyth ewneky nem arth az atoknak vyze . Az veethkó̗zó̗t azzonnak ew wra , ky ezenkeppen kethſeeghzerent yarwlth ew hozyaa , byntelen marad , es nem leezen reezes az atokban . Ewted Cap Eſmegh zola wr yſten moyſeſnek mondwan : Mongyad azth az yzrael ffyaynak : Awag̋ ffyrffyw , awag̋ azzonyallat , mykoron fogadaſth teennek , es ennenmagokath wr yſtennek ayanlyangyak , hogy megh zentelteſſenek , ſoha borth ne ygyanak , es myndenttw̋l kywel ember megh reezeghethetyk , magokath megh tarczaak , ſe eczetet , ſe eegyeb venereeketh , kyth zeló̗bó̗l ky zyrenthnek , ne eegyenek , ſe ygyanak , vala myglen az fogadaſban eelnek mynd ew el valaztaſoknak ydeytw̋l foghwa , borothwalaas ew feyekre ne zallyon myglen be nem telyeſſedyk wr yſtennek fogadot zentó̗leeſek , ſe kedegh az ew attyanak annyanak hwganak attyaffyanak halomaſokra ne meennyenek , hogy megh ne fertezteſſenek , merth ew yſteneknek zenthſeegbe zallot ew feyekre . Mynd addeeghlan zenth lezen myglen az ew haya newekó̗dyk . Ha kedyglen vala ky megh haland ew elette heertelen , ottan megh fó̗rtó̗ztetyk az ew megh zenteltetó̗t feye . Azerth ottan el borothvallya azon napon es heted napon . Nyolczad napon kedeeg aldozyeek wr yſtennek keth ghyrlyceet awagy keth galamffyakat : azokath az papnak adwan az templomnak aytayan es zerezye eegyketh bynnek boczanattyara es az maſykath yſtennek {130} aldozattyara , es ymaad erette mert vethkó̗zó̗t hallot myat , es megh zentellye azon napon ew feyeeth wr yſtennek . Mykoron kedeegh be telendyk ew fogadaſſanak ydeye , vygyeek az templomnak aythayara ewtet , hogy teegyen aldozatot wr yſtennek , egy eztendey zepló̗telen baranth , yſtennek tyzteſſeegheere , es egy eztendey yohot , zepletelenth , ew byneyeerth . Es eegy zepletelen koſth bekeſſeeghert , es eegy koſſaar pogacza kynyereth olayyal ſylteth , es olayyal megh keenth laxaath kowaznal kyl , es myndennek vtanna az templomnak aytayan nyryeek el ew hayath es zemeeldekeeth az megh wyonnan megh zentó̗lthnek , es veſſee az zenre , ky az aldozath alath vagyon : ha my megh marad az zentelethben , mynd az papee lezen . Mynd azoknak wtanna az wy nazareus borth yhatyk , kynek annak elette nem vala zabad ynnya . Eſmegh zola wr yſten moyſeſnek mondwan : mongyad azt aaronnak es ew ffyaynak : Ezenkeppen algyatok megh az yzrael ffyayth , es mongyatok ew̋nekyk : Algyon megh teeghed wr yſten es eryzyen megh , mwtaſſa megh wr yſten ew zent zyneet teeneked , es yrgalmazzon teeveled : fordoha hozyaad wr yſten ew zyneeth es aggyon bekeſſeeghet teeneked , es hyyaak az en newemeth az yzrael ffyayra , es en megh aldom ewketh . Hatod Cap Len egy napon , hogy mykoron el veeghezte vona moyſes {131} az tabernaculomot , es ffel eeppeytette vona , Megh kenee es megh zentó̗lee ewtet mynd ew edeenyvel , azonkeppen az oltart es mynd ew edeenyvel , es ayandekban adanak mynd tellyes Izraelnek feyedelmy es nemzeteknek feyy , kyk mynden nemzeteknek elettek yaroy valanak , ayandekokath wr yſtennek elette , kyketh megh zamlalanak : hath feedeles zekereketh tyzen keth ó̗krekkel eegyetembe , ket-keth feyedelem eegy zekereth , es myndenyk egy eegy ó̗kreth . Es monda wr yſten moyſeſnek : veegyed el ew tw̋ló̗k , hogy zolgallyanak az en ſanctuariomnak zolgalattyaban , es aggyad ewteth az leuitaknak ew zolgalattyoknak zerezerent . Ottan azerent ewnekyk oztaa moyſes : ket zekereth es neegy ekreketh ada gerſſonnak fyaynak : kyknek mynth zykzeghek vala ree̋a . Neegy zekereketh es nyolcz ekreketh ada Merary ffyaynak , kynek mynd ew zolgalattya zerent Aaron fyanak ythamarnak byrtoka alath , kaathnak kedegh ffyaynak nem ada ſem zekeret , ſem ekreth , myert az ſanctuariomba kellenee zolgalnyok , es mynden terhet twlaydon vallokon keellene hordoznyok . Monda azerth wr yſten moyſeſnek : Myndenyk feyedelem , mynden napon ayandekot aldozyeek , az oltarnak megh zentó̗leeſeere . Elſew napon azerth vyvee ffel ew ayandekaath Naaſon amynadab ffya Judanak nemzeteebó̗l , es leenek ew ayandeky kezó̗t egy ezyſth edeenth zaaz harmyncz garaſſ meertekest , egy aran {132} pohart hethwen garaſſ eeró̗th az ſanctuariomnak meerteke zerenth , myndenyk tellyes ſemlyewel olayyal , fó̗lwl megh hymthwen mynth aldozattra valot , egy moſaarth tyz aran garaſſ eeró̗th , tellyes temyennel , egy ekret , egy koſth , egy baranth az aldozattra , es egy bakoth , byneerth , es Bekeſſeghnek aldozattyara keth ekret , ewth koſth , ewth Bakoth , es ewth apro baranth . Ez leen elſew napon Naaſonnak amynadab ffyanak aldozattya . Maſod napon teen aldozatot Nathanael Swarnak ffya , yſakar nemzeteenek feyedelme , mynd azonkeppen es azon rendzerent mynth az elſew . Harmad napon teen aldozatot Eliab Helonnak ffya , Zabulon ffyaynak feyedelme , mynd azon keppen es azon feleebó̗l mynt annak elette . Negyed napō teen aldozatot Elyſwr ſedewrnak fya , Ruben ffyaynak feyedelme , mynd azō modon mynt annak elette . Ewted napō teen aldozatot Salamyel Swryſadaynak ffya , Symeon ffyaynak feyedelme , mynd azonkeppen , mynt ew elette valok . Hatod napon helyaſaff dwelnek ffya , Dan ffyanak feyedelme , teen aldozatot mynd azon modon mynt ew elette valok . Heted napon teen aldozatot Elyſama Ammywdnak fya , Effraym fyaynak feyedelme , mynd azon modon mynt ew elette valok . Nyolczad napō teen aldozatot gamalyel fadaſſwrnak fya , Manaſſe fyaynak feyedelme , mynd azon modon mynt ew elette valok . Kylenczed napon {133} teen aldozatot Abydan gedeonnak ffya , Benyamyn fyaynak feyedelme , mynd azon modon mynth ew elette valok . Tyzen napon teen aldozatot Abyezer Amyſſadaynak fya , Dan fyaynak feyedelme , mynd azon modon mynt ew elette valok . Tyzen eggyed napon teen aldozatot ffagyel okrannak ffya , Aſer ffyaynak feyedelme , mynt ew elette valok . Tyzen kettó̗d napon teen aldozatot Ahyra ennan ffya , Neptalym ffyaynak feyedelme , mynd azon modon mynt ew elette valok . Ez eellyen aldozatokat teveek az yzrael ffyaynak feyedelmy az oltarnak zenteleeſenek napyan , mykoron zent kenettel keneek megh ewtet . Mykoron azerth be meegyen vala moyſes az tabernaculomba hogy tanaczolnaa wr yſtenth , zozatot hall vala , zolwan ewneky az oltarnak teteyró̗l , ky az zent aranyas zekreennek felette vala , az ket kerwbyn angyalok kezzó̗l , honnan koronkeed es zokot vala wr yſten zozatot tennye . Heted Cap Monda wr yſten moyſeſnek Synay hegynek pwztayaban , maſod eztendó̗ben , ew ky yeveeſeknek vtanna egyptombol elſew honapyaban mondwan : Teegyenek ynnepet az yzrael ffyay az hoſweethnak ew napya zerent ezē honapnak tyzen neegyed napyan eſthve felee mynden moggya es zenthſeeghe zerent . Es ottan megh paranczolaa moyſes az yzrael ffyaynak hogy az hoſveetet megh zerezneek . Es azonnal megh zerzeek azon Synay hegyben , mykeppen megh vala paranczolvan moyſes atal . yme azert leenek nekyk , kyk fó̗rtelmesek valanak halloth myat , hogy {134} az hoſwetot megh nem zerezheteek , azok yarwlanak Moyſeſnek es aaronnak eleyben es mondanak : My tyztwlathlanok vagywnk megh holth embernek lelken , myre czalattatwnk megh ez hoſweetbol , hogy nem aldozhatwnk wr yſtennek ew ydey zerent az yzraelnek ffyay kó̗zó̗t ? kyknek felele moyſes : Allatok megh eet hogy meg kergyem wr yſtent , myt paranczollyon erró̗l , zola azert wr yſten moyſeſnek mondwā : mōggyad azt az yzrael ffyaynak : Az olly ember ky fertelmes leend hallotton , awagy wton leend , teegyen hoſwetot maſod honabban azon honak tyzen neegyed napyan eſthwe felee pogaczawal es vad zalathawal eegyeek megh ewteth . Semyt ſe haggyanak ewbenne hollalygh , ſemy tetemeet megh ne tó̗ryeek , es mynden mooggyat megh tarczaak az hoſwety zenthſeghnek . Ha ky kedeg tyzta volt , vton ſem volt , es megh nē yllette az hoſwetot : ky vezz annak lelke ew nepe kezzó̗l , mert wr yſtennek nem tet aldozatot ew ydeybhen , az ew byneet ennen magan vyſely . Ha mykoron yeweveenyek avagy zarandokok leennek ty kó̗ztetó̗k , azok es vgyan azon modon zentellyek megh az hoſwetoth , merth myndennek ygyenló̗keppen vagyon megh paranczolwan . Azert meelʼʼ napon ffel eppeyteek az tabernaculomot , ottan be fogaa homalyos kó̗d {135} , eſthveltw̋l foghwa mynd eethzaka hollalygh vala az Sator felet mynth egy tyzes kó̗d , nappal kedeegh mynt egy homalyos kó̗d , Mykoron ffel kel vala az kó̗d az yſten Sathorarol , ottan az yzrael ffyay es ffel kelnek vala mynd ſatoroſtwl taboroſtwl . Es azon helyen , hol megh aal vala az kó̗d , oth le teezyk vala az yſten ſatorat , es az yzrael ffyay es mynd kó̗rw̋l ottan taborth ythnek vala . Wr yſtennek paranczolattya zerent kelnek vala ffel es zalnak vala megh . Ha mykoron az homalyoſ awagy feenes kó̗d czak egy napon es egy eeyel marad vala az ſator fó̗lw̋l , ottan az yzrael ffyay es el mennek vala vtanna . Ha kedeegh egy heten , awagy egy honapon , awagy egy eztēdeegh , mynd addeegh az yzrael ffyay es azon belyen lakoznak vala . Vrnak azert bezeedeere kelnek vala ffel , es zalnak vala lee . Nyolcz Cap Monda eſmegh wr moyſeſnek : zerez'' temmagadnak keth ezyſth kyrteketh kykkel egybe hyhaſſad az ſokaſſagot mykoron az tabort el kel yndoytany . Mykoron azert zendwletó̗t teendez az kyrtekkel , ottan hozyad gyw̋lnek mynd az ſereghek az tabernaculōnak aytayara . Ha czak eetcer kyrtó̗lendez , czak az feyedelmek yenek hozyad , ha kedeegh hozyan kyrtelendez es zaggataſ keppen , hat mynd az egheez tabor yndwllyon akkoron , elezer azok kyk nap kelettre vannak , Maſod zendw̋letó̗n kyk deel feló̗l vannak , es mynd azonkeppen az {136} tebby mykoron az kyrth zoot hallyak . Mykoron kedeegh az neepeketh egybe kel gyeyteny , akoron ygyenes es hozyw kyrteleſth kel tennye . Aaronnak ffyay kedegh kyrtellyenek , ez kedeegh erekkee valo tó̗rweny lezen mynd ty nemzethſeghtekben . Ha mykoron ky kelendez hadakozny az the fó̗ldedbó̗l ellenſeghtek ellen , kyk ty ellentek tamadnak , kyrtellyetek , es nagy kyaytaſth teegyetek . Es emlekó̗zet lezen ty rolatot ty vratok yſtenteknek elette , hogy megh zabadohon tyteket ty ellenſeeghteknek markabol . Ha mykoron lakozaſtok leend tynektek , es ynneptek napya , awagy vaſartok , kyrtellyetek akoron mynd az aldozattra , es mynden yſteny tyzteſſegre , hogy legyen tynektek emlekó̗zettre ty yſtenteknek elette . En vagyok ty vratok yſtentek . Azert maſod ez tendeben maſod honabban azon honapnak hwzad napyan emelteteek ffel az homalyos kó̗d az tabernaculomnak felyró̗l . Es ottan el eredeenek az yzrael ffyay , es ew ſereghek zerenth Synay hegynek pwztayabol , es zalla le az kó̗d ffarannak pwztayaban . Es tabort yndoytanak elezer wr yſtennek paranczolattya zerent . Judanak ffyay ew ſereghek es nemzetek zerenth , kyk kezó̗t feyedelem vala Naaſon Amynadab ffya , Yſakaar ffyay kezet feyedelē vala Nathanael Swarnak ffya , Zabulō ffyay kezet feyedelem vala Elyab Helonnak ffya . Es gyerſonnak ffyay {137} , kyk az yſten zekreeńeet vyzyk vala , le teweek merarynak ffyaywal . Es azoknak vtannok el eredeenek Rubennek ffyay ew ſereghek zerent , kyk kezó̗t feyedelem vala Elyſwr Sedewrnak ffya , Symeon fyaynak ſeregheeben feyedelem vala Salamyel Swryſadaynak ffya . Annak vtanna gad nemzetyben feyedelem vala Elyaſaff duelnek ffya . Ezeknek vtanna kaathnak ffyay es ffel kelween veevek ffel az yſten Sanctuariumat , mynd addeegh kel vala vynnye az tabernaculomot , mygh az valaztot hely vala , hol oth az kó̗d megh allot vala . Annak vtanna yndoytaak el ew taborokat Effraymnak ffyay ew ſereghek zerent , kyk kezó̗t feyedelem vala Elyſama Amywdnak ffya . Manaſſeenek kedeek ffyay kó̗zó̗th feyedelem vala gamalyel ſadaſſwrnak ffya . Es Benyamynnek nemzety kezó̗t feyedelem vala Abydan Gedeonnak ffya . Myndennek vtanna taborth yndoytanak dan nak ffyay ew ſereghek zerent , kyk kó̗zó̗t feyedelem vala Abyezer , Ammyſſadaynak ffya . Aſernek ffyay kó̗zó̗t feyedelem vala feegyel okrannak ffya . Neptalynnak ffyay kó̗zó̗t feyedelem vala Abyra , Enannak ffya . Ezek azert valanak Izraelnek ſeregleeſek es menethtyek ew nemzethſeeghek zerent . Monda az ydó̗ben moyſes Obabnak Raguel ffyanak , ew madyan rokonſaganak : yme el meegyw̋nk az herre , kyt my vrnnk wr yſten adando my nekewnk . Ha akarod yew el myvelewnk hogy yol tegyewnk te veled , mert wr yſten {138} yokath ygyerth Izraelnek , kynek az ottan felele : Nem megyek el teeveled . De az en zyleteeſemnek feldere teró̗k . Es moyſes , ne akary , wy mond , mynket el hannod , Te twcz mynden helyeket az pwztaban , hol ot yob tabor helyek vannak , es leez'' my vezerw̋nk . Ha azert myvelwnk el yevendez , vala my nemw̋ yozagokat mynekewnk adand my vrwnk wr yſten , myndenben reezet tezw̋nk teeneked . Ky eredeenek azert yſtennek hegyeebó̗l , es meenenek harmad napy yaro feldet , az yſtennek aranyas zekreenye elettek meegyen vala mynd az harmad napygh , az tabornak alkolmas helth valazthwan . Az yſteny kó̗d kedeegh felettek megyen vala mynd napwl napeſtygh mykoron meenneenek . Mykoron kedeegh ffel veetetyk vala az herró̗l az yſten zekreene , azth mongya vala moyſes : kelly ffel wram , es tekozlattaſſanak el mynd te ellenſeeghyd , es fwſſanak el the zyned elett kyk teghedet gyló̗lnek . Mykorō kedeegh le teezyk vala , azt mongya vala : Terry vram hozyank yzraelnek ſokaſſaghw ſeregheehez . Kylencz Cap Azonkezben zwggodas tamada az neep kezett wr yſten ellen , oly mynth bankodnanak az hozyw wthnak neheſſeegheerth , kyt mykoron megh halloth vona vvr yſten , megh haraghweek , es ottan vr yſtennek tyze tamada ew reayok , es megh emeeztee az tabornak kylſew reezeeth . Es mykoron az neep moyſeſre kyaytot vona , ymadaa moyſeſ wr yſtenth , es el ſyllʼʼede feld {139} alaa az tyz , es newezee az helnek neveet eegheteeſnek , myerth oth tamadot vona ew reayok yſtennek tyze . Nagy ſok kó̗z neep kedeegh , kyk mynd ew hozyayok eegyeſw̋ltenek vala , ſokan az yzrael ffyayval kywanſagra yndwlwan , nagy ſyrwan mondanak : ky aad mynekw̋nk eennw̋nk hwſth ? Merth ezw̋nkben ywthnak az yo halak kyket egyptomban eezw̋nk vala yngyen , eezw̋nkbē ywthnak az yo eerth wgorkaak , es yo yzew dynnyak , pareek , hagymaak , es foghagymaak ? Maſtan kedegh az my lelkewnk megh azot es megh zaradot . Semyt eegyebet nem laat az my zemw̋nk banem czak mant . Vala kedeegh az man , mynt az koryandom magh feyeer enyw zynw̋ . Reegghel hollal ky meegyen vala az neep az taborbol , es zeed vala ewbenne , es megh fezween megh tó̗ryk vala moſarban , es mynth egy olayyal gywrth pogaczath kynyereth ſythnek vala ew benne . My ydeben azerth eeyel harmath zaal vala az taborra , velee ezwen menybó̗l le zaal az man es . Halwan azert moyſes , hogy az neep ſyrna , kyt mynd ew ſatoranak aytayan , Nagyon megh haraghveek ew reayok wr yſtennek haraghya . De meegh moyſes es nehezen kezde ez eellyen dolgot lathny . Es monda ottan wr yſtennek : Myre gyettró̗tted ygyen az the zolgadat , myre nem lelek kegyelmet te eletted , myre vetetted mynd ez tellyes {140} neepnek terheet en ream ? Nem de en fogattam meehenbe es zyltem mynd az ſokaſſagot ? mert azth mondod , hogy en ó̗lembe vyſellyem ewketh , mykeent az dayka zoktta ó̗leeben hordozny az kyſded gyermeket , es vygyed , wgy mond , az fó̗ldre , kyre en megh fogattam az ty atyatoknak . Honnan vehetek en anny hwſth , hogy enny ſokaſſagot eetetheſſek ? En ream reenak mondwan : Aggy hwſth mynekewnk hogy eegyw̋nk . En enny nepeth el nem vyſelhetek : mert nehez en magamnak . Ha mynt lattatyk teeneked , azon keerlek veegy ky enghemet ez vylagbol , es leellyek kegyelmet te zent zemeydnek elette , hogy ne laſſak enny gonoſſagot . Es monda wr yſten moyſeſnek : Gyeycz ede ennekem hethwen embereketh Izraelnek veeney kezzó̗l , kyket te yſmerz hogy veenó̗k volnanak es meſterek , es hozd ewket az tabernaculomnak aytayara , es allaſd megh ewketh hogy zallyak le es zollyak tee neked , es myndden neheſſeeghet el vezek az te lelkedró̗l , es ewnekyk adom hogy vyſellyeek teeveled az kó̗z nepnek terheeth . Es ne nehezw̋ggyel czak te magad . Az neepnek kedeegh mongyad azt : zentelteſſetek , honapy napon hwſth eeztek . Mert en hallom hogy azt mongyatok , ky ad mynekewnk hwſth eennw̋nk , yobban vala mynekw̋nk egyptomba . Hogy hwſth aggyon tynektek wr yſten eennetek ſe egy napon , ſe kettó̗n awagy eegy heten , de mynd egy honapy napygh mygh nem az orrotok es ky follyon es {141} ky okaggyatok , myert hogy wr yſtent el vetytek ty tw̋letek , ky ty kó̗ztetó̗k lakozyk , es ſyrtok ew elette mondwan : myert yettw̋nk ky egyptobol hogy el vezneenk ez nagy pwztabā . Es monda moyſes wr yſtennek : hath zaaz ezeren vannak maſtan ez nepek , es azth mondod , hogy egy honapygh adok hwſth eenyó̗k . Nem de nagy ſok yohokat es ó̗kró̗keth vagwnk ee le , hogy eeleegh leheſſen ? Awagy az tengherbe mene ſok halak vannak , mynd ede gyw̋lnek hogy enny ſokaſſagot megh eleghó̗henek . Kynek felele wr yſten : Nem de eretelen ee wr yſtennek kezee , ymaran hamar megh latod ha az en bezeedem be nem tellyeſedyk . El yewe azert moyſes , es mynd megh yelentee az neepnek wr yſtennek mondaſaath . Mykoron azert Izraelnek veen neepey az ayto eló̗t allananak , el yewe wr yſten homalyos kedben , es zola ewneky el veven ew rola az neepnek terheet , es adwan az yzrael veeneyre . Mykoron azerth wrnak lelke zallot vona az yzrael veeneyre , ottan azonnal proffetalny kezdeenek . Marattak vala kedegh ketten az taborban , kyknek newó̗k vala heldad , es medad , ew reayok zalla yſtennek lelke , mert ewk es az hethwen veenek kó̗zzó̗l valanak , de nē mentenek vala ky az taborbol . Mykorō azert profetalnanak az taborba , el fwtameek egy gyermek , es megh monda moyſeſnek : Am heldad meldad proffetalnak az taborban : ottan monda Joſwe ky az teb veenek kó̗zzó̗l vala , es {142} moyſeſnek zolgaloya : En yo vram moyſes , tylczad megh ewket . Ew kedeg : myt akarz bozzwt allany en eerttem ? ky tylthattya megh wr yſtent hogy mynd az ſok neep ne profetallyon , es nyndennek aggya az ew zent lelkeet ? Moyſes azert mynd az veenekkel az taborban tereenek . Azonkezben nagy zeel tamada wr yſtentw̋l , es yme nagy ſok ffyr madarakat ffel ragadwan az tengher elwó̗l mynd az yzrael taborara hozaa ewketh mynd kereſſ kerw̋l , es czak anneera yarnak vala ffel az eghben , mynt ket ſeng . ffel kelveen azerth mynd az ſok neep azon napon , azon eeyel , es maſod napon nagy ſok fyret gyeyteenek . De kyk keweſebbet gyeytettenek vala , azoknak ſem vala keweſeb mynt kyk ſokath , es megh azalaak ewket az tabor kewrw̋l . Meegh kedeegh az hwſſ zagh ew fogok kó̗zó̗t vala , es ez eellyen eeledelek el nem fogyoth vala , es hertelen haraghya ffel yndwlwan az neepre , nagy czapaſſal ytee megh ewketh . Es newezteteek az helʼʼ kyvanſaghnak temeteeſe : merth ott temetteteenek el mynd az neepek , kyk hwſth kyvantanak vala : kywe eredween kedeeg az kyvanſaghnak temeteeſeebó̗l yeweenek aſerothban es zallanak megh otth . Tyzed Cap Maria es aaron ellene zolvan ot moyſeſnek az ew zereczen feleſeegheerth mondvan : Nem de czak moyſes atal zol ee mynekw̋nk az wr yſten . Nem de mynekewnk es azonkeppen zool ee ? kyt , mynt wr yſten hallot vona , nagyon megh haraghweek . Vala kedegh Moyſes nagy {143} kegyelmes ember mynden embereknek felette , kyk ez feldnek lakoznak vala . Ottan azert monda wr yſten ewneky , es aaronnak , es marianak ew hwgoknak : Mennyetek ky czak ty harman az ſatorbol az tabernaculomhoz . Mykoron kywe mentenek vona , le zalla wr yſten homalyos kedben , es megh alla az tabernaculomnak aytayan hozya hyvan aaront , es mariat , kyk mykoron oda meentenek vona , monda ewnekyk : halgaſſatok az en bezeedemet . Ha mykoron ty kó̗ztetó̗k proffeta le̋end , alomzerent yelenem megh en ewneky , awagy lataſ zerent zolok ew̋neky . Nem de nem ollyan ee az en zolgam moyſes , ky mynd az en tellyes hazamba hywſeghes ew , en zaam zerenth zolok ew zayanak , nylwan es nem meſee zerent awagy abraz zerenth lattya ew az wr yſtenth . Myre azerth hogy nem feelteetó̗k moyſeſth az en zolgamat megh ragalmazny ? Megh haraghwan azert ott wr yſten ew reaok es el meene az homolyos kó̗d es ffel zalla ky az tabernaculomnak felette aal vala . Es yme Marianak homlokan pokol var tamada feyeer mynth egy hoo . Mynt azert Aron ew attya ffya rea tekeentet vona , es latta vona hogy poklos vona , monda moyſeſnek : keerlek en yo wram , ne veſſed my reank az bynth , kyben Bolondwl czelekó̗ttw̋nk , es ne legyen ez my hwgwnk {144} mynt az meg bolt , es mynt az halwa zyletet , ky ew annyanak meehebó̗l ky vettetik , yme ymaran az ew teſteet felygh be hatotta az pokol . Vr yſtenre kyaytta azert moyſes mondwan : En yſtenem keerlek gyogycz megh ewtet , kynek felele wr yſten : Ha az ew attya ewneky orczayara peket vona , nem de kellet vona ee heted napygh ky rekeztethny az kó̗ſſeeghbó̗l , czak azon zemeeremſeegherth . Rekezteſſeek ky azert heeted napygh az tabor kyw̋l , es annak vtanna hyvattaſſeek be . Ky rekezteteek azert Maria az taborbol heted napyglan , es az neep azon herró̗l addyglan el nem yndwla myglen be nem hyvattateek maria myndden tyztwlattal az taborban . Tyzen eeggyed Cap Ky yeween azert az neep aſerothbol , zallyottak le ew taborokat farannak pwztayaban , es oth zola wr yſten moyſeſnek mondwan : Boczaſſ neepeketh el kyk megh kymellyeek kanaannak fó̗ldeet , kyt en adando vagyok az yzrael ffyaynak , mynden nemzethbó̗l eegy egy feyedelmet . Es wgy ten moyſes merth wr yſten megh paranczolta vala . Neepeket kylde azert el farannak pwztayabol , kyknek newó̗k : ez Neptalymnak nemzeteebó̗l Semmwath Zeekwrnak ffyat , Symeonnak nemzeteebó̗l Saffat vrynak ffyath , Judanak nemzeteebó̗l kalebeth yeffoneenak ffyath , Iſakarnak nemzeteebó̗l ygalth Joſeffnek ffyath , Effraymnak nemzetebó̗l oſeeth Nwnnak ffyath , Benyamynnak nemzeteebó̗l ffallwt raffaynak ffyyat , Zabwlonnak nemzeteebó̗l gyeddyelth fodynak ffyath , Joſeffnek nemzeteebó̗l Manaſſeenek rezeeró̗l gaddyt {145} ennen ffyath , Dan nemzeteebó̗l Ammyelt gemallynak ffyath , Aſernek nemzeteebó̗l Sthwrth michaelnek fyat , Neptalymnek nemzeteebó̗l Naabyth Napſynak fyath , Gaadnak nemzeteebó̗l gwelth makynak ffyat . Ezek az neepeknek newó̗k , kyket el kyde moyſes hogy megh latnaak az ygyeerethnek fó̗ldeet . Oſeenek neweet newezee oth moyſes Joſweenek , es el kyldwen , monda ewnekyk : Deel feló̗l mennyetek ewbelee , mykoron az heegyeſre ywtandotok , neezyetek yol megh az feldet mynemw̋ , es az neepeket , kyk ewbenne lakoznak , hogy ha ereſſ legyen awagy betegh , ha keweſen vannak , awagy ſokan , ha yo az feld awagy gonoz , ha ſyros awagy meddew , ha pwzta awagy faas . Leegyetek ereſſek , es hozyatok az feldnek gymelczeeben . Ez dologh kedeegh az ydó̗ ben vala mykoron az zelew maſtan kezd vala lagywlny . Mykoron elmentenek vona , megh kymleek mynd az feldet Syn pwztayatwl foghwan roobygh , hol ot be kelnek Emathba Es del feló̗l kerwlveen ywtanak Ebronnak varaſaban , hol ot lakoznak vala Ahyman , Syſay es tolmay , ez harom oryaſok emathnak ffyay . Es elmenwen az zeló̗k alat valo patakra , egy zeló̗ tw̋th ffel meteenek mynd zó̗ló̗ſtw̋l , kit egy rwdban vethveen ket embernek adaak vallokra . Almat es zeedeenek , fyghet es zaggatanak . Es {146} haza tereenek negywen nap wtan , megh yarwan mynd az feldet , yewenek Moyſeſhez es aaronhoz , es mynd az yzrael ffyayhoz farannak pwztayaban , ky vagyon kadeſben . Megh mwtogataak ewnekyk az gymelczó̗keth , kyketh mynd hoztanak vala , es megh bezeelleek mynth yartanak vona . El meeneenk , wgy mond , az feldre , kyre mynket boczatatok megh lathny es yarny , es byzonnyal teyyel es meezzel folyo feld . De felette ereſſ lakoſy vannak es nagy magaſſ kew fallal kereytet varaſy Az Enak oryaſ ffyayban es latank oth . Amalek deel feló̗l lakozyk , Etheus es yebwſeus es amorreus az hegyeſen , kananeus kedegh az tengher mellet , es az yordan vyze kewrw̋l . Azon kezben kaleb , ky eggyk vala , laſſoyttya vala az kó̗z nepnek zengheeſeket , mert moyſes ellen akarnak vala tamadny , es wgy mond vala : kellyw̋nk fel , es meggyw̋nk be az yo feldre : kynnyen megh vehettyek ewtet , az teb by kedegh , kyk ew vele valanak azt mongyaak vala : Semykeppen my ez nepek ellen nem tamadhatwnk , mert ereſſebbek my nalwnknaal . Megh alazaak azerth az yo feldet , kyt ymaran megh lattanak vala , mynd az tellyes ſokaſſaghnak elette mondvan : Az feld , kyt megh yartwnk , mynd el nyely ew raytta lakozokat . Az neep , kyt lattwnk , mynd naǵ zalaſſ , ot czodakat lattwnk , nagy magaſſ embereket enaknak nemzeteebó̗l mynt egy oryaſok , kykhez magwnkath haſonlathwan ollyanoknak lattatwnk vala mynt {147} az ſaſkat . Tyzen kett Cap Fel zendwle azt halvan mynd az egheez ſeregh , nagy ſyraſth teenek mynd az eethzaka , es nag̋ morgaſth teenek moyſeſnek es aaronnak ellene , mondwan : yob mynd megh holtwnk vona meegh egiptomba , es ne ez kegyetlen pwztaban , yob ennek elette el veztw̋nk vona , es ne hozot vona yſten mynket ede , hogy my magwnk tó̗r myat halnank es feleſeeghwnk , magzatynk , es yozagvnk ellenſeghynknek preday leegenek , yob mynekw̋nk hogy eſmegh egiptomban teryw̋nk . Mondanak azert egymaſnak : zerezyw̋nk elettw̋nk yaro feyedelmet es mennyw̋nk be egiptomba . Mykoron moyſes es aaron azt hallottaak vona , hanyot homlok eſſeenek le az feldre wr yſtennek elette mynd az ſokaſſaagh lattara . De Joſwe Nwnnak ffya , es kaleb Jeffoneenak ffya azt halwan megh zaggataak ew rwhayokath es monda nak mynd az ſokaſſaghnak : Twggyatok hogy az feld kyt megh yartwnk yghen yo . Ha yrgalmaſ le̋end my hozyank wr yſten , be vyzen mynket ew rea , es nekw̋nk aggya az yo teyyel es meezzel folyo feldet , czak ne akaryatok dagalyoſok lenny wr yſten ellen . Es ne feellyeetek az feld neepeet , mert mynt az kynyeret wgyan el nyelhettyek ewketh . mynden byzodalom el tawozot ew tw̋ló̗k , my velw̋nk vagyon kedeegh az wr yſten . ne akaryatok ſemyt feelny . Mykoron nagyon kyaythnanak {148} mynd nyayan , es megh akarnaak ewketh keweznye , Azonkezben megh yeleneek vrnak dyczó̗ſeeghe myndeneknek lataſara , Es monda wr yſten moyſeſnek : Myglen zwgodoz en ellenem ez neep , Myglen nem hyznek ennekem mynden czoda teetelembe kyt ew elettek teezó̗k ? Megh veró̗m azerth ewket dó̗gh halallal , es megh emeeztem , teeghed kedeegh feyedelmee teezlek ennel nagyob es ereſſeb neepen . Es monda moyſes wr yſtennek : Vram , hogy hallyak megh az egyptombelyeket , kyk kezzó̗l kywe hoztad ewket , es mynd ezen feldnek neepe , hogy tennenmagad kó̗ztek lakozol ez te neepednek , es zynró̗l zynre lattaſſaal ew tw̋ló̗k , es az the zēt kó̗dó̗d fedezz''ee be ewketh , es hogy nappal kó̗d ozlop keppen yaarz'' ew elettek , es tyz ozlop keppen eeyel . Ha ymaran megh ó̗lneel enny ſokaſſagot , vgy mynt egy embert , Es azt mongyaak : Nam nem tehetee hog̋ ky vynnee ez ſok neepet az fó̗ldre kyre megh eſkw̋th vona ew̋nekyk , az okaert ó̗ltee megh ewketh az pwztaban . Magaztaſſeek ffel azert az the zent newed wram , mykent megh eſkw̋ttel mondwan : wr yſten nagy bekeſſeeghes es nagy yrgalmaſſaghw , el veven mynden alnokſagot , es bynt emberekró̗l , es egy artathlant ſem hagy̋van el , ky megh latogatod az atyaknak byneyth az fyakban harmad es neegyed yzygh . Boczaſſad megh azert keerlek ez the neepednek byneeth az the nagy yrgalmaſſagodeerth , mykent yrgalmaz lewl ewket ky hozwan egiptombol . Es felele wr yſten {149} : yme megh boczattam az the bezeded zerent . Eelek en , es be tellyeſedyk wrnak dyczó̗ſeegheewel mynd ez tellyes feld . De maga mynden emberek kyk lattaak az en felſeghes voltomat , es czoda tetelymet , kyket en tettem egiptomba es ez pwztaban , es ymaran tyz yzben keeſertettek megh enghemet , meeg es nem enghettenek az en bezedemnek . Nem lattyak az feldet kyert en megh eſkw̋ttem az ew attyokknak , ſem azok kó̗zzó̗l nem lattya egy es , kyk megh ragalmazaak az en akaratomat . Az en zolgam Kaleb , ky tellyes az en lelkemmel , kó̗vete czak enghemet , ewth vyzem be az feldre kyt megh kerw̋nth es az ew nemzete byrya ewtet , kyt mynd amalek es kananeus eel , az vó̗lgyeketh . Honap yndohatok el az taborth , es teryetek hattra az pwztan az vó̗ró̗ſſ tengherre . Zola eſmegh wr yſten moyſeſnek es aaronnak mondwan : myglen zwggodyk ez atkozok ſokaſſaagh en ellenem , yol megh hallottam az yzrael ffyaynak bozzonkodaſokat . Mongyad azert ewnekyk : EEló̗k en , vgy mond wr yſten : mykent zoltatok en hallaſomra , azon keppen teezek ty veletek , ez pwztaban hwlnak le az ty teſtetek . Mynnyayan kyk en ellenem zwggottatok hwz eztendó̗tw̋l foghwa , es feellyeb , nem meentek be az feldre kyre en ffel emeltem az en kezemet , hogy ot telepettetneelek le tyteketh kalebnel es Joſweenal kyl . De az ty aproleektokat , kyket mondatok hogy ellenſeeghnek martaleky {150} leenneenek , vyzem be az ygyeerethnek fó̗ldeere : ewk leeznek bwdoſwan negywen eztendeegh az pwztaban , es ewk vyſelyk az ty byneteketh ez pwztaban , myglen az ty dó̗ghó̗tó̗k megh emeezteſſeegh az negywen napnak zama zerent , kyben megh yartatok az fó̗ldeth , az eztendó̗ napeert zamlaltatyk , es negywen eztendeegh tellyeſeytytek be az ty alnokſaghtokat , es megh yſmerytek az en bozzw allaſomath . Azerth mynd az neepek , kyk megh yartaak vala az feldet , es kyk yſten ellen tamadwan morgaſra yndoytottaak vala mynd az ſokaſſagoth az pwztaban , hogy mywel az feld gonoz vona , megh veretteteenek wr yſtennek elette , es mynd megh halanak . Czak Joſwe es Kaleff maradanak megh . Mykoron mynd ez bezeedeket megh mondotta vona moyſes az neepnek , nagy ſyralmat teenek . Es reegghel hollal ffel kelwen meeneenek ffel az heegy teteyre mondwan : kee zek vagywnk be zallany herre , kyró̗l zolth az wr yſten , mert veethkó̗tw̋nk , kyknek moyſes : Myre , vg̋ mend , haghyatok atal az wr yſten mondaſaath , ky ty nektek nem lezen haznalattokra , be ne meennyetek mert nynczē ty veletek az wr yſten , hogy el ne hwllyatok az ty ellenſeeghtek eló̗t , yme az amalekytaak es az kananeoſok ty ellentekben vannak , kyknek fegywerek myat el hwllotok , myerth hogy nem akartok enghedny wr yſtennek , es nem lezen wr yſten ty veletek . {151} Azok kedeegh megh vakwlvan fel meenenek az heegynek teteyre , wr yſtennek kedegh tabernaculoma es moyſes mynd hozya tartozowa maradanak meg az taborban . Le zalwan azert ew ellenó̗k az amalekytaak es kananeoſok az heegyró̗l hattra verween ewket , es meg gyezween , megh yzeek ewket mynd Ormaygh . Tyzen harom Cap Monda eſmegh wr yſten moyſeſnek : mongyad azt az yzrael ffyaynak : Mykoron be menendó̗tó̗k ty lakozaſtoknak fó̗ldeere kyt en adok tynektek , es aldozatot te̋endó̗tó̗k , awagy yſtennek tyzteſſeegheert , awagy wrnak yozagos yllattyara , awagy bekeſſeeghert , es bynnek boczanattyara , awagy fogadaſth teendó̗tó̗k be tellyeſeythween , awagy zabad akarattal valo ayandekozaſt mwtandotok , akar Barombol , es yohbol , akar eegyeb yozaghbol : mynden aldozathnak ydeyn olayyal elegy Borral es ſemlyewel egyeló̗ heetek , es mykoron az fó̗ldnek kenyereeben eyendó̗tek kyt en adok tynektek , ky valazzatok az eleyt es dezmayath wr yſtennek . Azonkeppen teegyetek mynden eegyeb eethketó̗kbó̗l . Azonkeppen ygyenlew tó̗rwen lezen es paranczolat mynden felee neepeknek , kyk ty kó̗ztetó̗k lakozannak . Valaky ty kó̗ztetó̗k twdathlanſſaghbol veethkó̗zendyk atal haghwan azokat kyk megh vannak tylthwan , Aldozyeek az ollyan azon eztendey kethczeet ew byneyeerth , es ymaad ew erette az pap hogy twdathlan veethkezet wr yſtennek elette , es megh boczattatyk ewneky . Ha kedeegh vala meely lelek keweelſeeghnek {152} myatta veethkezendyk akar lakos palogaar legyen , awagy yeweween , ky veez az ew nepe kó̗zzó̗l , Mert wr yſtennek mondaſaat megh vtalta , es az ew paranczolattyat atal haghtta , azerth ky vettetyk az ſokaſſagh kó̗zzó̗l , es az ew alnokſaga ennē magan leezen . Leen azonkezben hog̋ mykoron azon pwztaban volnanak , es egy emberth talaltanak vona , ky faat zeedet vona az ynnep napon , Moyſeſnek Aaronnak es mynd az ſokaſſaghnak eleybe vyveek ewteth , kyk ottan az temleczbe rekezteek ewtet nem twdvan myt teenneenek ewneky , Es monda wr yſten moyſeſnek : Halalnak halalawal hallyon megh ez ember , kewel veryeek agyon ewtet mynd az ſokaſſaagh az tabor kyw̋l . Mykoron azert ky vytteek vona ewtet , megh kó̗wezeek ewtet mykent wr yſten megh paranczolta vala , Es mōda wr yſten moyſeſnek . Mongyad azt az yzrael ffyaynak , hogy zerezyenek peremó̗ket ew palaſttyoknak neegy reezeen , vethween ew reayok keeth zynew foltokat , kyket mykoron megh tekeentennek , megh emlekó̗zyenek wr yſtennek mynden paranczolatyrol , es ne kó̗weſſeek ennen gondolattyokat , es az ew teetowa nezew zó̗mó̗keth paraznaſaghra . De ynkab megh emlekezween wr yſtennek paranczolatyrol azokban eellyenek , es leegyenek zentek ew yſteneknek . En vagyok ty vratok yſtentek , ky kywe hoztalak tyteket egyptomnak fó̗ldeebó̗l , hogy en ty yſtentek leenneek {153} . Tyzen negy Cap Ime kedeegh azon kezbe korree yſwarnak ffya , kaathnak ffya , Leuinek ffya , Datan es abyrō helyabnak ffyay , es Hon feeleknek ffya Rubennek nemzeteebó̗l tamadanak ffel moyſeſnek es aaronnak ellene , mynd az yzrael ffyaywal oly mynt harmad ffel zazan , mynd neepek az ſynagoganak feyedelmy es mynd az kó̗z neep kó̗zó̗t newezeteſek es mondanak : Leegyen eeleegh , wg̋ mōd , tynektek ymaran az wralkodas , myre emelkettek ffel az yſtennek neepeen . Nam mynd ez ſokaſſaagh zent , es ew kó̗ztó̗k lakozyk az wr yſten . Mynt azt hallotta vona moyſes , ottan arczwl eſeek az fó̗ldre , es monda koreenak es mynd az ſokaſſaghnak , ky ew vele vala : hollal , wgy mond , megh yelenty wr yſten , kyk ew hozyaa tar tozyanak es az zenteket ew hozyaa foghlallya , es kyket ew valaztand , ew hozya kó̗zelghethnek . Azert azt teegyetek , vegye ffel myndentek ew twrribwlomat , te koree es mynd az te tanaczoſyd , es honapynapon merehetek zeneth , es veſſetek temyenth ew rea wr yſtennek elette , es vala kyth valaztan wr yſten az leegyen zenth , yol ffel emelkó̗ggyetek leuinek ffyay . Monda eſmegh koreenak : halgaſſatok leuinek ffyay . Nem de keweſnek lattatyk ee ty nektek , hogy ky valaztot ennen maganak wr yſten tyteketh {154} mynd az teb nemzet kó̗zó̗l , es ennen magahoz eggyeſeytet hogy twlaydon czak ennen maganak zolgalnatok az Sanctuariomaban , es allanatok mynd az kó̗z neepnek elette wr yſtennel . Annak okaerth hyvatot eleybe tyteketh hogy papzerzethben allanatok ew elette ty mynd kyk vattok leuinek nemzety , kyczoda azert az aaron hogy ew ellene zwggogyatok . El kylde annak vtanna moyſes hogy oda hynaak datanth es abyronth Elyabnak ffyayth , kyk feleleenek : Nem meegyw̋nk , Nem de keweſnek lattatyk ee tynektek hogy ky hoztatok ez neepek egiptombol , ky teyyel es meezzel foly vala , hogy megh ó̗lneetek mynd ez pwztaban , de meegh annak felette vralkodny es akartal my rayttwnk . Nem de annak felette zemenkket es ky akarod ee vaynya . Azerth nem meegyw̋nk . Azt halwan yghen megh haraghweek moyſes es monda wr yſtennek : Ne neezyed wr yſten az ew aldozattyokat . The tw dod wr , ſoha ſenkynek czak egy zamarat ſem vettem el , ſekyt megh ſem keſereytettem ew kó̗zzó̗ló̗k . Es monda koreenak : Te , es mynd az the gyw̋lekó̗zetó̗d allyatok egy felee yſtennek elette , eſ aaron maſfelee honapy napon , es ky mynd veegye ffel ew twrrybwlomat harmad ffel zazat ty egy feló̗l aldozwan wr yſtennek elette , es aaron maſfeló̗l tarcza ew twrrybwlomath . Mykoron azonkeppen tettek vona , Megh alla egy feló̗l moyſes es aaron , es ew ellenek maſ ſeló̗l mynd az ſokaſſaagh , {155} az tabernaculomnak aytaya eló̗th . Nekyk yeleneek wr yſtennek dyczeſſeegbe , zola ot moyſeſnek , es aaronnak mondvan : tawozyatok ez ſokaſſaagh melló̗l hogy hertelen vezeſſem el ewketh , azok kedeegh ottan arczwl eſeenek az feldre mondwan : Myndden teſtes lelkeknek ereſſeeghes yſtene , Nem de egynek byneerth mynd reyok haraghwzol ee ? Es monda wr yſten moyſeſnek : Paranczold azt mynd az kezenſeghes neepnek , hogy myndden el tawozz''eek koreenak , datannak , es Abyronnak Satory melló̗l . Es ffel kelween moyſes mynd az veeneknek es az kó̗z neepnek : kellyetek ffel , tawozyatok el ez byneſeknek Satory melló̗l es ſemyt ſe ylleſſetek az ew yozaghyban , hogy ew veló̗k eegyetembe el bwrwllyatok . Mykorō myndenek ez tawoztanak vona mynd kereſkó̗rw̋l , Dathan es abyron alnak vala akoron ew Satoroknak aytayan mynd feleſſeeghekkel es maghzattyokkal , Monda moyſes : ezen twggyatok megh hogy wr yſten boczatot enghemeth , hogy myndenek megh teenneek kyketh lattok , es nem twlaydon az en zyvembó̗l zarmazny hogy ha ezek zokaſſ embery halallal halanak megh , Nem yſteny czapaſſ myath , hat nem boczatot enghem az wr yſten . Ha kedegh wy czoda dolgot te̋end az wr yſten hogy nyſſa megh az fó̗ld az ew zaayat , es nyellye el ewket , es myndeneket kyk ew hozyatok tartoznak , es eelween mynd pokorra zallannak , akkoron twggyatok megh hogy megh karomlottak az wr yſtenth . {156} Azonnal azerth mynt megh zó̗nt vona zolaſtwl kettee valeek az feld ew labok alatth , es megh nythwan az feld ew zayat ottan el nyelee ewket mynd ſatorokkal mynd kezenſeeghes yozagokkal , es eelwen mynd pokorra zallanak el fedezween ewket az feld , es el vezynek az ſokaſſaagh kó̗zzó̗l , Az yzrael ffyay kedeegh , kyk mynd kó̗rw̋l alnak vala megh retteneek azoknak nagy ſywaſokat reewaſokat halwan , es mondanak : fwſſwnk el eennen , netalantan mynket es el nyel az feld . Annak vtanna tyz tamada wr yſten eló̗l es megh emeeztee az harmadfel zazan kyk valanak aldozwan . Monda annak vtanna wr yſten moyſeſnek : Paranczold azt aaron pap ffyanak eleazarnak , hogy zeggye ky az tyzbó̗l az harmadffel zaz twrrybwlomokath , es hannya teetowa az tyzet , mert megh zenteltettek wr yſtennek az byneſeknek halalokban , es vygye az templomba , fygghezze ffel ewket az falon kó̗rw̋l oltarnak , myerth hogy wr yſtennek aldoztanak ew bennek , es megh leegyenek zenteltetthween , hogy laſſaak es erek emlekó̗zettre legyen yzrael ffyaynak , hog̋ ſenky ydeghen ne mereezellyen yarwllny az oltarra aldozvan , ky aaronnak nemzeteebó̗l nem vona , hogy ne zenwedne ollyā vezedelmet mynth koree , es ew hozya tartozo ſokaſſaagh . Nagy morgolodaſth teed eſmegh mynd az ſokaſſaagh maſod napon Moyſeſnek es Aaronnak ellene mond wan : Thy ó̗leetek megh az wr yſtennek neepeet . Mykoron azert nagy haborwſaagh tamadna az neep kó̗zó̗t . Moyſes es {157} aaron fwtanak az yſtennek templomaban . Ottan azert be fogaa ſeteth kó̗d az tabernaculomoth , es megh yeleneek wr yſtennek dyczó̗ſeghe , Es monda wr yſten moyſeſnek : tawozyatok el ez ſokaſſaagh kó̗zzó̗l , mert maſtan es el veztem ewketh . Monda moyſes aaronnak : ved ffel twrrybwlomodat es veſſ tyzet bele az oltarrol , es temyenth , meny hamar az neephez hogy ymagy ew eerettek , merth ymaran ky eredeth az nagy haragh wr yſtentw̋l , es el hatalmazoth . Mykoron azert azt tette vona , es ſaz ſokaſſaagh kó̗zzee fwtot vona , kyt ymarā be bamlot vala az nagy tyz , temyent aldozeek yſtennek , alwan az ſok hallot embert kó̗zó̗t es eeló̗k kó̗zó̗t kenyergheſth teen ew erettek , es ottan megh alla az yſteny czapaaſſ : Teleenek kedeegh kyk akoron megh halanak , tyzen neeg̋ ezeren es heeth zazan azoknal kyl , kyk koree ſeregheeben el veztenek vala , Es aaron teree moyſeſhez az tabernaculomba , mynt az czapaaſſ meg zó̗nt vona . Tyzen ewt Cap Eſmegh zola wr yſten moyſeſnek mondwan : mongyad azt az yzrael ffyaynak , es veegy myndden nemzethnek feyedelmeetw̋l egy egy vezzó̗t , es kynek mynd raytta leg̋en newe yrwan . Aaronnak kedeegh newe lezen leuinek nemzeteebó̗l , es helhezteſſed ewketh az tabernaculomban az az oltarnak elette , hol oth zollyak teeneked , ha kyt azok kó̗zzó̗l valaztandok annak ew vezzó̗ye megh vyraghzyk es azzal el tawoztatom entwlem yzrael ffyaynak {158} bozzonkodaſokath , ky myath en ellenem moroghnak . Es mykoron azt megh bezeellette vona moyſes az yzrael ffyaynak , es myndden nemzetnek feyedelme oda adaa ew vezzó̗eet , es teleenek tyzen keth vezzó̗k aaronnak vezzó̗eenel kyl , kyket mykoron moyſes wr yſtennek elette le tette vona , maſod napon megh oda terween megh vyragozwan talala aaronnak vezzó̗eeth leuinek hazabol , es bymbokkal ffel dwzzadwan megh vyragozny lataa , ky leweleketh erezthween , mondolath teremthee , ky vyvee azert moyſes az vezzó̗keth wr yſtennek eló̗lee mynd az yzrael ſtyaynak eleyben , es myndenyk megh lataa es ffel veevee az ew vezzó̗eeth . Es monda wr yſten moyſeſnek : Aaronnak vezzó̗eet vyd az tabernaculomba , hogy oth tartaſſeek az yz rael ffyaynak tagalyoſſagoknak yegyeere , es zó̗nnyeek megh az ew en ellenem valo zwggodaſok , es megh ne hallyanak . Es wgy theen moyſes mynt megh paranczolaa wr yſten , Es mondanak az yzrael ffyay moyſeſnek : yme mynd megh emeeztettw̋nk , es mynd el wezwnk . Vala ky az tabernaculomhoz menend az othtan megh hal . Nem de mynd el kel ee veznw̋nk halalnak myatta ? Tyzen hatt Cap Onnan ffel kelween az yzraal ffyay es mynd az ſokaſſaagh , yeweenek Synnek pwztayaban elſew honabban , es zaalla le {159} az neep kadeeſbe . Megh hala oth Maria azzon , Moyſeſnek es aaronnak hwgok , es azon helyen temetteteek el . Mykoron el fogyathkozot vona az neepnek vyzó̗k , Moyſes es aaron ellen tamadanak mondwan : yob az my atyankffyay kó̗zó̗t vezttw̋nk vona el , yſtennek elette : myre hoztatok wr yſtennek egyhazaat ez nagy pwztaban hogy mynd mymagwnk mynd barmwnk megh halnanak zomeehal ? myre kó̗ltó̗ttetó̗k ffel egyptombol hogy ez gonoz herre hoznatok , kyt ſem zanthatnak , ſem capalhathnak , hol ſem fyghe nem teró̗m , ſem zó̗ló̗ , ſem alma , annak felette vyze es nynczen kyt ygywnk . Be meene azert moyſes es aaron azt halwan az tabernaculomban , oth hagywan az ſokaſſagoth , es le eſſween arczwl az feldre , wr yſtenre kyaytanak , es mondanak : Wr yſten halgaſſad megh ez neepnek ew kyaytaſaat , es nyſſad megh ewnekyk the eeló̗ kwthfeyednek keenczeeth , hogy megh eeleghwlven zennyeek megh ew morgaſok . Es megh yeleneek wr yſtennek dyczó̗ſeghe ew raytok , es zola wr yſten moyſeſnek mondwan : ved ffel az vezzó̗t es gyeycz egybe az neepet the es aaron atyadffya , es zollyatok az kew zyklanak ew elettek , es az vyzet aad tynektek , Mykoron vyzet hozandotok az kew zyklabol , mynd az neep yzyk mynd ew barmok , ffel vevee azert moyſes az vezzó̗t es egybe gyeythween ewketh monda : halgaſſatok dagalyoſok {160} es hytethlenek : Nem de ez kew zyklabol vyzet ythetw̋nk tynektek ? Mykoron fel emelte vona moyſes ew kezeeth megh ytee kethzer az vezzó̗wel az kew zyklaat , es nagy bewſeegghel ky kezdeenek folny az vyzek ew beló̗le , wgy hogy mynd az neep , mynd az ew barmok eeleghet ynneek . Es monda wr yſten moyſeſnek es aaronnak : Merth nem hywetek ennekem hogy megh zentelneetek engemeth az yzrael ffyaynak elettó̗k , nem vyzytó̗k be ez neepeth az feldre , kyt en adok ewnekyk . Ez az ellen mondaſnak vyze hol oth zwggodaſth teenek az yzrael ffyay wr yſtennek ellenee , es megh zentó̗lteteek ew bennó̗k . Kylde el azon kezben kó̗wetó̗keth moyſes kadeſnek pwztayabol , Edomnak kyrallyahoz , kyk mondanaak : ezth paranczollya az the atyadffya yzrael , te twdod myndē nagy mwkankat , kyk megh foghlaytak mynketh , mykeppen zallottak le az my attyaynk egyptomba es oth lakozttwnk leegyen nagy ſok ydeyglen , es mykent gyettrettenek mȳketh , es az my atyaynkkat az egiptombelyek , es mykent kyaytottwnk wr yſtenre , es megh halgatot legyen mynket , es ew zent angyalaat el boczathwan , egiptombol ky hozot . yme kedeegh maſtan vagywnk kadeſnek varaſſaban , ky az te fó̗ldednek hataran vagyon , keerw̋nk hogy enghegy wtat meenny az the fó̗ldedē , nem meegyw̋nk az zanto feldeken , ſē zeló̗kó̗n : de az orzaagh wtan meegyw̋nk el , ſem yora , ſem bal felee {161} nē terw̋nk . Kynek felele edom : Nem meegy atal en rayttam , de eleedbe keló̗k eró̗mmel . Mondanak az yzrael ffyay : az yarth wton meegyw̋nk , ha myt el veendw̋nk , eetelt awagy ytalt , mynddennek tellyes araat megh fyzettyek , czak enghegy el mennw̋nk . Kyknek eſmegh felele : nem mentek ottan . Azert ky zalla eleyghbe nagy haddal . Annak okaert maſ wttra tereenek onnan az yzrael fyay . Mykoron ffel yndoytottaak vona az tabort kadeſbó̗l , yeweenek hornak heegyeere , ky edom fó̗ldeenek hataran vagyon , hol oth zola wr yſten moyſeſnek mondwan : Mennyen aaron az ew nepe wtan : mert nem megyen be az feldre , kyt en adok az yzrael ffyaynak , myerth hytethlen len az en bezedembe az ellen mondo vyzneel . Ved ffel azert aaront , es az ffyat eleazart , es vyd ffel ewketh ez hornak hegyeere , mykoron le vethkó̗ztetendó̗d aaronth az ew attyaak ew papy rwhayabol , ó̗tó̗zteſſed ffel ew ffyat eleazart ew attya helyeth , aaronth kedeegh kó̗tó̗zd megh , es hallyon megh ott . Es mynd wgy teen moyſes mynt megh paranczolaa wr yſtē . Mykoron azerth aaron megh holt vona az hegynek teteyn , zalla le moyſes czak eleazarral . Lathwan azert mynd az ſokaſſagh , hogy megh holt vona aaron , nagyon ſyrataak ewtet oth harmyncz napyglan myndden nemzeth yzraelbe . Tyzen heet Cap MIkoron kedeegh hallotta vona azt kananeos , aradnak kyrallya , ky deel ffeló̗l lakozyk vala , hogy yzrael el yetth vona az kymló̗knek {162} vtan , ellenek vyaſkodeek , es megh gyó̗zween ewtet ſok predath ragada . Izraelt kedeegh fogadaſth teen wr yſtennek mondwan : ha ez neepet my kezw̋nkbe adandod , el vezthtyek mynd ew varaſyth . Es megh halgataa wr yſten Izraelnek keerelmeeſeeth : es kezeebe adaa az Kananeoſth , kyt megh ó̗le , es varaſyth mynd ffel dwlaa , Es newezeek az helnek neweet Orma , az az athkozot . Ky eredeenek azert hornak heegyebó̗l hogy megh kerw̋lneek edomnak fó̗ldeet az vereſſ tengher feló̗l , Es megh zomorodeek az neep az hozyw wtert , es nehez dologherth , es mynd wr yſtennek mynd moyſeſnek ellene zolanak mondwan : Myre hoztal ky mynket egyptōbol hogy mynd megh halnank ez nagy pwztaban . Nynczen kynyr , nynczen vyz , az my lelkw̋nk ymaran vgyan megh wtaltatot ez kyny eetelen . My nek okaert wr yſten tyzes kegyokath boczata az neepre , kyk mykoron keenzanaak es ó̗lneek ewketh kezereyteteenek yeny moyſeſhez , es mondanak : wethkó̗zttw̋nk mert wr yſtennek ellene zolank , es the ellened , ymagy hog̋ vegye el rolwnk ez kegyokath . Es ymathkozeek moyſes az neepeerth , Es monda wr yſten moyſeſnek : zerez'' egy reez kegyoth , es ted ffel yegyeerth . Vala ky ſebes arra tekeenden , eel es megh gyogy . Es wgy theen moyſes es azth ky lathattya vala mynd megh gyogyl vala . Onnan {163} ffel kelween nagy kerw̋lleeſſel ywtanak Bamothnak wó̗lgyeeben , moab tartomanyaban , faſganak teteyn , ky az pwztanak elleneeben neez , kylde el onnan Izrael kewetó̗keth Seonnak az amorreoſoknak kyrallyanak mondwan : keerlek enghegy ennekem el el mennem az the feldeden , ſem the ſē towa nem , ſem mezó̗re , ſem zeló̗ heg̋re , de az kyraly wton meegyw̋nk el , ky ſemykeppen nem enghedee , de ynkab nagy haddal tamada ellenek , ky meene eleyghbe az pwztara , es ywthwan Jaſaban , nagyon vyaſkodeek ellenek , es megh gyezteteek Izraelttw̋l , es el foglalaak fó̗ldeet arnonttwl foghwa mynd yebokygh , es amon fyoknak fó̗ldó̗kyglen . El vevee azert Izrael mynden varaſyt , es lakozeek az amorreoſnak varaſyban , Eſebonnak varuſaban es ew falwyban . Eſebon kedeegh vala Seon kyralnak lako helye , ky nagy ſok kyralyokat gyó̗zó̗t vala meg , es orzaghyt mynd el foghlalta vala , de yzraelttw̋l arczwl vereteek , kylde el azert onnan moyſes kymeketh kyk megh kymleneek yazerth , azth es meg veeve mynd hozya tartozoywal , onnā ky terween eredeenek Baſan wta felee es eleyghbe tamada . Og , baſannak kirallya , nagy haddal edraymba , es monda wr yſten moyſeſnek : Ne akar feelny , merth the kezedbe attam ewtet mynd neepewel , es feldeewel , ennek es wgy teegy mynt Seon kyralnak teel eſebonba . Megh ó̗leek azert azt es mynd ew fyaywal , es fó̗ldeet el veveek , Es {164} onnan ky ſereghó̗lween zallanak megh moabnak mezeyn az arant hol Jeryko varaſa vagyon az yordan vyzeenek maſſ feló̗l . Lathwan Tyzen nyolcz Cap Lathwan azerth Balak beornak ffya mynd azokat kyketh Izrael zerez vala , es hogy megh feelemlettek vona moabnak neepey , es az ew yeveteleket el nem zenwedhethneek , mōda madyannak feyedelmynek : Wgyan el vezt myndent ez neep vala ky ez my fó̗ldw̋nkó̗n lakozyk , mykeent zokaa az ó̗kó̗r az fyweth mynd gyekereſtw̋l ffel harapalny . Ew kedeegh az ydó̗ben vala moabnak kyrallya , kylde el azerth az feyedelmek kó̗zzó̗l Ballam proffetahoz , beornak fyahoz , ky lakozyk vala moab vyze mellet , hogy oda hyvathnaa ewtet mondwan : yme ky yett ez neep egyptombol es el fedeztte ez fó̗ldnek zyneek es en ellenem zallot , yewel azert es athkozd megh ez neepet , mert ereſ ſeb en nalamnal , hogy ha vala my keppen megh verhetem ewtet es el yzhetem az en fó̗ldemró̗l , Mert yol twdō hogy aldot az kyt the megh aldaz , es athkozot kyt the megh athkozz . Mykoron azerth el mentenek vona nagy ayandeekkal Balaam proffetahoz , megh bezeelleek ew neky az kyral akarattyat , es monda ewnekyk : Maraggyok eet ez eeyel es megh feleló̗k honap , vala myt ennekem mondand wr yſten . Hozyaa yewe azert wr yſten az eyel es monda : Myt kereſnek ez emberek te nalad {165} ? felele Balaam yſtennek : Balak kyral Sefornak ffya kyldet en hozyam mondvan : yewel , athkozyad megh ez neepet , ha mykeppen el yzhetem eennen ewket . Monda yſten Balaam proffetanak : Ne akary velek el menny , megh ſe athkozd az neepet , merth aldot . Ky reegghel fel kelween monda az feyedelmekknek : Mennyetek el haza , merth megh tylta enghē yſten ty veletek el meennem . Ottan haza terween az feyedelmek mondanak Balaknak : Nem akara Balaam mywelwnk el yeny , Eſmegh az kyral ſokkal tebbeketh , es nagyob wrakat kylde mynt annak elette , kyk mykoron hozya yettenek vona , mondanak : Ezth monda Balak Seffornak ffya : ne keeſſel en hozyam yeny , keez vagyok teghed tyzteſſeegghel fogadnom . Felele Balaā : Ha meegh egy hazaath tellyeſ ezyſtel es arannyal adna nem valtozttathatō az en yſtenemnek bezeedeet hogy awagy tebbet myt , awagy keweſebbet zolneek , keerlek hogy maraggyatok ett ez eeyel es , hogy twdhaſſam myt felellyen ennekem wr yſten . yewe el azert yſten azon eeyel Balaamhoz : Ha meegh es el hywnya yettek theghed az emberek , kell feel meeny el ew veló̗k , de wgy hogy az myt teeneked paranczolok azth teegyed . Megh nyerghelee azert az ew zamaraat , es el meene ew veló̗k , es megh haraghweek ew rea wr yſten , es alla megh wr yſtennek angyala az wton balaā ellen , ylween az zamaron , es keth gyermó̗kó̗t valanak ew vele {166} . Lathwan azert az zamaar yſtennek angyalath az wton , alwan egy mezeytelen tó̗rrel , el ky haytta az wttrol , es az mezó̗n kezdee meenny , es balaam ottan verny kezdee az oldalaat az eſtappal , hogy az wttra hozhathnaa , Megh eſmegh az angyal egy zoroſſagon , hol ſem tee ſem towa nem terhethne , kyt mykoron az zamaar latot vona , az falhoz zoroyttaa ennen magaat , hogy el feerne az angyal melló̗l , es megh ſertee ew vranak labaat , ew kedeeg annewal nagyobban kezdee verny . De mykoron el nem mehethne az zamar az angyaltwl , le eſſeek az feldre ew vranak labay alaa , ky nagyon megh haraghwan , ereſſen kezdee az zamarnak oldalat verny az yſtappal . Megh nytaa kedeegh wr yſten az zamarnak zayat , es zola ewneky mondwan : Myt tettem , Myre verz'' enghemeth ymaran harmad yzbe ? Felele balaam : merth eerdemled myre czwffolz megh enghemet , de ha fegywerem vona ezennel megh ó̗lneelek teghedet . Monda az zamaar : Nem de the zolgalo barmod vagyok ee , kyn koronkeed zoktal ylnye ? mynd ez may napyglan , es ottā monda : ſoha . Es ottan megh nytaa wr yſten Balaamnak zemeeth , es megh lataa az angyalth alwan az wton mezeytelen fegywerrel , es ymadaa ewtet arczwl le eſween az feldre , kynek monda az angyal : Myre ymaran harmad yzbe veró̗d az zamaarth , En azert yettem , hogy tee ellened tamadneek , merth vezedelmes az the wtod , es ennekem ellenſeghes ? Es czak az the {167} zamarod ky ne teert vona az wttrol , teeghed megh ó̗ltelek vona es ew eelne . Monda balaam : Veethkó̗ztem nem twdvan hogy tee allanaal en ellenem , Es ha maſtan nem keellemetes teeneked hogy el meennyek , megh teró̗k . Monda az angyal : Meny el ew veló̗k , de oyyad magad hogy ha myt paranczolandok , azt zollyad . El meene azerth az feyedelmekkel . Hogy azth hallotta vona balak , ky yewe ew eleybe egy moabytanak varaſſabā , ky arnonnak hataran vagyon , es monda Balaamnak : keweteket kyldeek te wtannad , myre nem yeweel ottan el , Awagy hogy nem adhatom ee megh te yewetelednek ywtalmaath ? kynek ottan monda : yme yelen vagyok , Nem de eegyeb zolhatok hanem kyth wr yſten vetend az en zamba . ffel kelenek azert eegyetembe ew orzaganak egy veeghen valo varaſſaban . Mykoron megh vyrradot vona , vyvee ewtet Baalnak heegyeere es megh tekeenteek az neepnek kylſew reezeeth . Tyzen kylencz Cap Monda azerth Ballam proffeta Balak kyralnak : Zerez'' ennekem heeth oltarokath , es zerez myndenykre egy egy twlkot , es megh annee zamw koſokath . Mykoron mynd megh zerzette vona , Monda Balaam : aalʼʼ meg egy keweſſee ez the aldozatodnak mellette myglen el meegyek egy keweſſee , hoǵ , ha eleembe yewend wr yſten , es vala myth zoland , megh yelentó̗m . Es mykoron onnan el tawozot vona , eleebe kele wr yſten es monda ewneky : Terr' megh es mond azth balaknak . Meg terween {168} azert ew hozyayok es eló̗ve veeven ew pelda bezeedeet monda : Aarambol hozot ede enghem balak moabytaknak kyrallya , nap kelethnek hegyeyró̗l : yew el , wgy mond , es atkozd megh Jacobot , ſyeſſ es zydalmazd meg Izraelth , hogy athkozyam en azt megh , kyt megh nem atkozot wr yſten , My okkal zydalmazyam azth megh , kyt megh nem zydalmazot wr yſten . Az kew zyklanak teteyró̗l latom megh ewteth es az halmokrol tekeentó̗m megh ewteth , Ez neep ennen maganak lakozyk es az ydeghen neep kó̗zzee nem zamlaltatyk . Ky zamlalhattya megh Jacobnak porath , es megh twdhattya Izraelnek zamaath , hallyon megh az en lelkem az ygazaknak halalawal , es leegyenek az en veeghezetym ezekhez haſonlatoſok . Es monda Balak kyral Balaamnak : My dologh ez kyt teezz , hogy megh athkoznaad az en ellen ſeeghymet , azert hyttalak ede , the kedeegh vyzon ellen megh aldod , kynek ew felele : Nem de eegyebet zolhatok hanem kyt az en wram yſten paranczoland . Monda azert Balak : yewel velem maſ herre honnan feleet Izraelnek lathaſſad , de mynd tellyeſſeegghel nem lathatod , onnan atkozd megh ewteth . Mykoron azert vytte vona ewtet faſga newó̗ hegynek teteyre , zerze ot balaam heet oltarokat es az aldozatokat felw̋l reea helyheztethwen monda balaknak : Aalʼʼ megh eet ez the aldozatod mellet , myglen meg twggyam megh twdom myt {169} paranczol wr yſten . Mykoron azert wr yſten eleybe kó̗lt vona monda : teer megh balakhoz es zoold azth ewneky , es mykoron hattra terth vona , ottan monda ewneky : Myt zoola az vr yſten , Ew kedeegh eló̗we fordoythwan az ew pelda bezeedeet monda : Aalʼʼ meg Balak es halgaſd megh , Hallyad megh Seffornak ffya , Nem ollyan yſten mynt ember hogy hazwggyon , ſem ollyan mynth embernek ffya , hogy el valtoztaſſeek , Mondaa azert es nem teezy , zoola es be nem tellyeſeyty , Aldanya hozattam ede , aldazth megh nem tylthatok . Nynczen balwan Jacobban , ſem hamys keep Izraelben , Az ew wra yſtene ew vele vagyon , es az kyralnak gyezedelmes trombytaya ew benne , Wr yſten hoztta ky ewtet egyptombol kynek ereſſeeghe haſonlatos vnykorniſhoz . Nynczen yevendó̗ mondaſ Jacobban , ſem neezees Izraelben , Ew ydeyben mongyak Jacobnak es Izraelnek , myt zerzet wr yſten . yme ez neep mynt az neſtteen orozlan ffel kel , es mynt az hymya fel tamad : addygh le nem fekzyk , mygh kyt ragadot megh marya , es az megh marthnak veereeth megh ygya . Monda azerth balak Balaamnak . Se megh ne athkozyad , ſe megh ne algyad . Ew kedeegh : Nem de mondaam teeneked hog̋ vala myt yſten adand en zamba azth zolom . Es monda balak : yewel maſ herre , hogy ha kellemetes lezen yſtennek es , onnan megh atkozyad . {170} Es mykoron ffel vytte vona ewtet fogornak hegyeere , ky az pwztara neez , monda ewneky balaam : zerez'' ennekem eet heet oltarokat mynd aldozattyawal . Es azonkeppen mynd megh zerzee . Hyz Cap De mykoron latta vona Balaam proffeta hog̋ kellemetes vona wr yſtennek yzraelth megh aldanya , tebbee el nem meene hogy megh kerdenee yſtent , De arczwl fordoythwan ew zyneeth az pwztara , es ffel emelwen ew zemeyth lataa Izrael az ſatorokban lakozwan , ew nemzety zerenth , es fel yndoythwan ewtet yſtennek lelke ew pelda bezeede zerent monda : wgy mond balaam beornak ffya , wgy mōd az ember , kynek megh ſetetw̋lth ew zeme , wgy mond yſten bezeedynek halgatoya , ky az myndenhatonak lataſaath latta , ky el eſyk es wgy nylnak megh ew zemey : Mely zeepó̗k az the taboryd Jacob , es mely eekeſó̗k az the Satoryd Izrael , mykent az haraztoſſ wó̗lgyek , es mykent az folyo vyz mellet hymtezó̗t kertó̗k , mykent az oly tabor kyt wr yſten zerzet , es mykent az vyz mellet newekó̗dó̗t cedruſ faak , vyzek folnak ew tó̗weebó̗l ky , es ew zarmazattya ſok vyzekkee tamadnak , el veetetyk ew kyrallʼʼa agag kyralʼʼeerth , es el fogy ew orzaga . wr yſten hozta ky ewtet egiptombol , kynek ereſſeghe ollyan mynt az vnikornyſnak , megh emeeztyk mynden ew ellenſeeghyt , es ew tetemó̗ket el thekozlyaak , atal veryk nylakkal , {171} ewk kedeegh batoron alwznak mynt az orozlan , kyt ſenky fel nem meer kó̗lteny . Vala ky teghed megh aldand aldoth leezen , es vala ky megh athkozand , az athkoztattal zamlahatyk . Azth halwan Balak kyral , nagyon megh haraghweek Balaam ellen , es kezee kwczolvan monda : Azert hyttalak vala hogy megh athkoznaad az en ellenſeghymet , kyket ymaran harmadzer aldaz megh , meeny el lako helyedbe , Megh zantam vala hogy nag̋ tyzteſſeeghet tegyek teeneked , de megh foztot teeghed wr yſten az meg zerzet tyzteſſeeghtw̋l . Monda Balaam : Nem de megh mondam ee az the kó̗vetydnek hogy ha meegh egy haaz aranyat ezyſtet adnaal , ſem mondhatok egyebet , hanem kyt wr yſten paranczoland . De maga ym en el meegyek az en neepem wtan , es tanaczot adok myt az the neeped teegyen ez neepnek wtolſo ydó̗ben . Eló̗we foghwan azert eſmegh ew pelda bezeedet monda . Wgy mond : Balaam beornak ffya , kynek megh ſetetw̋ltenek zemey , wgy mond , yſten bezeedynek halgatoya , es az mennyey feelſeeghnek twdomanyat megh yſmertte ,es az mynden hatonak lataſyt latta , kynek le eſween nylnak megh zemey . Megh latom ewtet , de nem ma : megh tekeentó̗m ewtet , de nem kó̗zel , Cyllagh tamad Jacobnak nemzeteebó̗l , es vezzó̗ keel ffel Izraelbó̗l , es megh very moabnak feyedelmyt , es el dwllya mynth ſethnek fyayth , es lezen ydumea ew erekſeghe . Seyrnek tartomanya enghed ew ellenſeghynek , Izrael kedeegh ereſſen {172} czelekó̗dyk . Jacobbol tamad ky , az ky wralkodyk , es el vezeſſe mynden varaſoknak maradeekyth . Mykoron latta vona Amaleketh , monda : mynden pogan neepeknek kezdety Amalek , el veeghezety el romoltathnak . Lataa annak vtanna Cyneoſth es monda : yollehet ereſſ az te haylokod , De ha meegh az kew zyklan rakandod az te feezkedet , mygh lezen oth az te lakaſod ? Aſſwr vezen el teghed . Eſmegh monda : Oh yay ky eery azt , mykoron ezetek be tellyeſeyty wr yſten ? Nagy barkakon yewnek olaſ orzaghbol , es megh gyó̗zyk az aſſyrya belyeketh , ſydoſagot , es ffel dwllyak , de veeghre ewk es el veznek . Es ffel kele Balaam , es ew helyere teree . Balak kyral es azon wton kyn yewt vala hazahoz teree . Hwzon egy Cap Lakozyk vala kedegh az ydó̗ben Izrael Setymbe es veethkó̗zeek az neep moabnak leanywal , kyk kezereyteek ewket az balwan yſtennek aldozattyara , azok kedeeg eenek ynak , es az balwanyoknak aldozanak , es megh zentó̗lteteek Izrael az balwannak aldozattyaban , Es megh haraghwan az wr yſten azon , monda moyſeſnek : ved ffel mynd az neepeknek feyedelmyth , es akazth ffel ewketh nap kelettre arczwl , hogy tawozyeek el az en haragom Izraeltw̋l . Es monda moyſes Izraelnek byraynak , ky mynd megh ó̗llye ew rokonaath , ky vethkó̗zó̗th {173} Beelffegorban . Es azonkezben yme egy az Izrael ffyay kó̗zzó̗l az ew attyaffyay eló̗th meene be egy hyre veztó̗t azzonhoz madyan nemzeteebó̗l , mynd moyſeſnek , es mynd az Izrael ſereghynek lataſokra , kyk mynd ſyrnak vala wr yſtennek elette , kyt mynth latta vona fynees , eleazarnak ffya , aaronnak wnokaya , ottan ffel kele az ſokaſſaagh kó̗zzó̗l , es be meene wtannok az hazban , es atal veree ewketh dakoſawal , es azonnal meg halanak , es megh zó̗neek az yſteny czapaſ az Izrael ffyaytwl , es azon napon hwzon neegy ezer emberek ó̗leteenek megh . Es monda wr yſten moyſeſnek : Fyneeſ eleazarnak aaron pap ffyanak ffya fordoyttaa el az en haragomat az yzrael ffyaytwl , hogy az en nagy ffel yndwlth haragomba mynd egyetembe el ne vezteneem ewketh . Annak okaerth mongyad azt ewneky : yme az en frygemnek bekeſeegheet adom ewneky , es lezen mynd ennen magoknak , mynd ew vtanna valo maghzatynak erek papſaghnak zerzeeſe , mert megh allaa ew yſteneenek bozzwyath , es el moſaa az yzrael fyaynak byneketh . Vala kedeegh az Izrael bely embernek newe ky megh ó̗letteteek , Zambry , Salumynak fya , Symeon nemzeteenek feyedelme , Az madyan azzonnak kedeegh kozby , Swrnak leanya , nagy nemeſ feyedelemnek madyanbol . Zola eſmegh wr yſten moyſeſnek mondwan : Ellenſeghi legyetek az madyan belyeknek , es veryeetek {174} meg ewketh , mert ewk es ellenſeegh keppen czelekó̗deenek ty ellentó̗k , es megh czalanak ew czalardſagokkal , es fogor balvanyokkal , es az ew kozby hwgokkal ky megh ó̗letteteek az czapaſnak napyan , az athkozot fogor Balvanyert . Hwzon kett Capitulum Kinek vtanna az byneſeknek ew veerek kyve ontateek , monda wr yſten moyſeſnek es eleazarnak , aaron pap fyanak : Zamlallyatok yzrael ffyaynak zamokath hwz eztendó̗twl foghwa , es felette hazok keent , es nemzethſeeghek zerenth , myndenek kyk kywe mehethnek hadakozaſra . Megh yelenteek azerth moyſes , es eleazar wr yſtennek akarattyath az yzrael ffyaynak , moabnak mezeyn , Jordan vyze melleth , Jerykonak elleneeben , kyknek zamok ez : Izraelnek elſew magzattya Ruben , kynek feyenked es hazankeed nemzethſeghe leen negywen ezer , heeth zaaz harmyncz . Symeonnak nemzeteebó̗l feyenkeed es hazankeed leenek hwzon keth ezeren es keth zazan . Gaadnak nemzeteebó̗l feyenked es hazanked leenek negyven ezeren es ewth zazan . Judaſnak nemzetebewl feyenkeed es hazanked megh zamozwan leenek hethwen hath ezeren ewth zazan . Iſakarnak nemzetyt feyenked hazanked megh zamozwan leenek hethwen neegy ezeren harom zazan . Zabulonnak nemzeteebó̗l feyenkeed hazanked megh zamlalwan lenek hathwan ezeren neegy zazan , Joſeſſnek vala keth ffya , Manaſſe es effraym , Manaſſenek azerth {175} ew nemzethſeeghet feyenked hazankeed megh zamozwan , leenek ewthwen keth ezeren heth zazan , Annak vtanna Effraymnak es ew nemzetyt feyenked hazanked megh zamlalwan , leenek harmyncz keth ezeren ewth zazan . Benyamynnek nemzetyth el zamlalwan feyenked hazanked leenek negywen ewth ezeren es heth zazan . Dannak ew nemzetyt feyenked hazanked megh zamlalwan , leenek hathwan neegy ezeren negy zazan . Aſernek ew nemzethſeghet feyenked hazanked megh zamlalwan leenek ewthwen harom ezeren negy zazan . Neptalymnak nemzethſegheet feyenked hazanked megh zamlalwan leenek negywen ewt eze'n neg̋ zazan . Ezek leenek az ydó̗ben az Izrael ffyaynak zamok , hath zaz ezer , eſmegh ezer heeth zaz harmyncz . Es az vtan zola wr yſten Moyſeſnek mondwan : Ezeknek oztaſſeek az feld erekſeeghre ew newó̗kzerent , Tebnek teb reezth agy , Nagyobnak nagyob rezth enghegy , es kyſſebnek kyſſebbeth , ezen rendzerent mynt maſtan megh vannak zamlaltathwan . Vala kynek mykeent az ſorſ es zerencza hozangya , azonkeppen zallyon az erekſeeghbe . Leuinek kedegh nemzethſeghe , es nemzethſeghynek feyenked hazanked zamok ez : Gerſſon , Kaath , es merarj . Gerſſonnak nemzety feekeppen ezek : Lobny , Ebrony , Moly , Muſy , Chory . Kaath zylee Amramoth , kynek feleſſeeghe vala {176} Jocabeth , leuinek leanya , kyth zylth vala egiptomba . Ez azzonyallath ew vratwl Amramttwl zylee Aaront , Moyſeſth es ew hwgokat Mariat . Aaronnak leenek ffyay : Nadab es Abyw es Eleazar es Itamaar , kyk kezzó̗l Nadab es Abyw megh halalanak az pwztaban , mykoron ydeghen tyzeth aldoztanak vona wr yſtennek . Leenek azerth myndeneſtwl foghwa leuinek nemzety , kyk megh zamlaltatanak , czak fyrffyak egy honaptwl foghwa es feellyeb , Hwzon harom ezeren , kyk eleeb nem valanak meg zamlaltathwan az Izrael ffyaynak Summaya kezett , erekſeegh ſem adateek ewnekyk az teb Izrael ffyaywal . Es azert az Izrael ffyaynak ew zamok : kyk megh yrattatanak Moyſeſtw̋l es Eleazar paptwl Moabnak mezeyn Jordan vyzeenek elwó̗le , Jericonak elleneeben , kyk kezó̗t ſenky nem vó̗lth azokban , kyk annak elette megh zamlaltattanak vala Moyſeſttw̋l es aarontwl Synay hegynek pwztayaban , Merth megh mondotta vala wr yſten , hogy mynd megh halnanak az pwztaban . Azerth ſenky nem marada megh ew kezzeló̗k , hanem czak Kaleb Jeffoneenak ffya , Es Joſwe Nun ffya . Hwzon harom Cap Az vtan elvwe yarwlanak Salffaadnak effer ffyanak leany , galaad ffyanak , Machyr fyanak , Manaſſe ffyanak , ky vala Joſſeffnek elſew ffya , kyknek eellyen newek vagyon : Maala , Noa , Egla , Melka es Terſſa . Es megh allanak Moyſeſnek es Eleazar papnak es mynd {177} az veeneknek elettó̗k , az tabernaculom aytayan , es mondanak : Az my atyank megh holt az pwztaban , es nem volt az haborwſaghan ky yndwltateek wr yſten ellen Chorenak vezedelmeeben , de az ennen byneben holth megh : ewneky nem lelt egy fyrffyw maghzattya es : Myre vettetyk azert kywe az ew newe ew nemzethſeeghebó̗l , myerth ffya nem volth : aggy erekſeeghet mynekw̋nk az my atyanknak rokonſaghy kó̗zó̗th . Moyſes azerth halwan azth , veve az ew dolgokath wr yſtennek yteeletyre , Es monda yſten ewneky : Igaz dolgot keernek ſalffaathnak leany , Agy erekſeeghet ewnekyk ew attyanak rokonſaghy kó̗zó̗t , Es az Izrael ffyaynak mongyad azth : Mykoron vala meely ember meg haland magzathnal kyl , ew leanyara zaal az erekſeegh . Ha leanya ſem le̋end , ew attyaffyayra , Hogy ha attyaffyay ſem le̋ennek , aggyatok az erekſeghó̗t ew attyanak rokonſaghynak , Hogy ha azok ſem volnanak , azokra zaal az erekſeegh kyk ewneky kó̗zel valo baraty . Es lezen ez az Izrael ffyaynak erekkw̋l valo zent tó̗rwenzerenth mynth megh paranczolta wr yſten Moyſeſnek . Monda eſmegh wr yſten moyſeſnek : meny ffel ez Abarymnak heegyeere , es tekeencz megh onnan az feldeth , kyth en adando vagyok az Izrael ffyaynak , es mykoron megh latandod ewteth , te es el meegy az the neeped wtan , mynth aaron atyadffya , merth megh bantatok {178} enghemeth Synnek pwztayaban az ſokaſſaghnak garazdaſſagaban , es nem akaratok enghemeth megh zentelny ew eló̗ttó̗k az vyzó̗n . Ezek az ellenkó̗deeſnek vyzey kadeſben Synnek pwztayaban , kynek felele moyſeſ : Tekeencze meg en wram yſtenem mynden teſthnek lelkeet , es valazyon oly emberth ky elettek yaro leegyen ez ſokaſſaghnak , es ky kywe mehet es be meheth ew elettek : hogy ne leegyen ez wr yſtennek neepe mykenth az tewó̗lghó̗ yohok az pwztaban paztornal kyl . Es monda wr yſten moyſeſnek : Hyd eló̗we Joſweeth Nnn ffyath , kyben wrnak zent lelke vagyon : es veſſed reaya the kezedet ky , megh aal eleazar papnak elette , es mynd az ſokaſſaghnak elette , es aad ewneky az paranczolatokath myndenek lathwan , Es the dyczewſeghednek feleeth , hogy halgaſſa ewteth mynd tellyes Izrael ffyaynak Synagogayok , Ew myatta ha my zerzew dologh tó̗rteenendyk , Eleazar pap kerdy megh raytta wr yſtenth , ew bezeede atal erednek el , es yarnak mynd ew , mynd az Izrael ffyay . Es wgy teen Moyſeſ mynth megh paranczolta vala ewneky wr yſten . Mykoron azerth eló̗we hytta vona moyſes Joſueth , Eleazar papnak , es mynd az ſokaſſaghnak eleybe , es rea vetette vona ew kezeyth , myndenek eleybe vetee kyketh megh paranczolth vala ewneky wr yſten . Hwzon Negy Cap Megh bezeellee azerth moyſes az Izrael ffyaynak azokath kyketh mynd wr yſten paranczolth vala : mynd {179} az feyedelmeknek , es tyz nagyoknak , es mynd az kó̗z neepnek veeneynek mondwan : Ez az mondas kyth wr yſten megh paranczolth : Vala meely ffyrffyw ember fogadaſth fogadand wr yſtennek , awagy ennen magath eſkw̋eeſ zerent megh kó̗telezendy , Ne haggya heyyaba el mwlny az ew bezeedeeth , de myndent vala myth ygyert awagy fogadot wr yſtennek , be tellyeſeycze . Azzonyallat ha myt fogadand , es ew hyteewel azt fel fogadangya , ky meegh ew attyanak hazanaal vagyon , es hayadonſaghban , ha az fogadaſth az ew attya megh twdangya , es az hytet kywel megh kó̗tó̗lezte az ew leelkeeth , es el halgattaak , az fogadaſth be tartozyk tellyeſeyteny . Ha kedeegh mynt megh hallotta az ew attya az fogadaſth es ottan ellenee mondot , mynd fogadaſa , mynd hytó̗zeeſe heyaba lezen . Ha hazas azzonyallat le̋end , kynek wra vagyon , es fogadaſth fogadand : es mynt az bezeed zayabol kywe zarmazandyk , es hyttel ereſſeytendy , kywel az ew lelkeeth megh foglalangya : vala meelʼʼ napon az ew wra azth hallangya es ellene nem mondand : be tartozyk tellyeſeyteny . Ha kedegh mynth hallotta ottan ellene mondot az fogadaſnak : megh boczattya ewneky az wr yſten . Ezwegy kedegh es el vetó̗th vala myth fogadannak be tellyeſeheek . Vala meelʼʼ azzonyallat , kynek wra vagyon , fogadaſth te̋end es azon megh eſkwendyk hogy be tellyeſeytendy , {180} ha az ew vra azth halwan ellene mondand , nem tartozyk rea , ha kedeegh hallangya , es maſod napra halaztang̋a , es ottan ellene nem mondand , be kel tellyeſeyteny , mynth volnanak , alamyſnalkodaſ , zarandokſagh yaras , beyteleſ , es eegyebek eellyenfeleek , kyk mynd az ew vranak hatalma alath vannak ha tegye , awagy ne teegye , Ezek az tó̗rweenyek , kyketh ky ada vr yſten Moyſeſnek : az fyrfyw kó̗zó̗th es az azzonyallat kó̗zó̗t , az hayadon leannak , es ew attyanak kó̗zó̗tte , ky meegh ew attyanak byrtoka alath awagy ew attyanak hazanal lakozyk . Hwzon ewt Cap Monda eſmegh vr yſtē moyſeſnek : weegy bozzwth elezer az Madyanoſokrol , es wgy meny el az the neepedhez . Azzonnal azert moyſes monda : ó̗tó̗zyenek ffel fegywerbe ah neepek , es kezwllyenek hadra , hogy allyaak megh bozzwyokath madyanoſokon . Ezer ember valaztaſſeek myndden nemzethebó̗l Izraelnek , kyk az hadban meennyenek , teleenek azerth tyzen keth ezeren , kyketh Moyſes el valazta ffynes pappal , Eleazar pap feyedelemnek ffyawal , zenth edeenyeket es kyrteketh kyrtó̗leeſſre . Mykoron azerth vyaſkottanak vona , es megh gyezteek vona ewketh , megh ó̗leek mynd az ffyrffyakath , es az kyralyokath , kyknek newó̗k ezek : Ewy , recen , ſwr , wr , Rebe , ewth yeles pogan feyedelmeketh ; Es ew kó̗ztó̗k Ballam proffetat es megh ó̗leek , myerth az tartomanba lakozyk {181} vala , Beornak ffyat . Az azzonyallatokat kedeegh , zyzeketh , apro gyermekeket , es mynee barmok vala : mynden yozagokkal eegyetembe el ragadozaak es el dwlaak , az varaſokat kedeegh es valalokath mynd megh eegheteek mynd varaywal eegyetembe . Es ah my predat talalanak , mynd vyveek Moyſeſnek es Eleazar papnak , es mynd az Izrael ffyaynak eleyghben . Es eegyeb ezkó̗zth vyveek az taborban , hol az ydó̗ben megh zallottak vala , Moabnak mezeyn az Jordan vyze elwó̗l , Jerykonak elleneeben . Mykoron azerth moyſes es Eleazar pap , mynd az ſynagoganak feyedelmywel , eleygben yettenek vona az tabornak kyw̋le : Es lathwan , Nagyon megh haraghweek moyſes az hadnagyokra , es az feyedelmekre , kyk megh yettenek vala az hadbol , es monda : Myre tartottatok megh az azzonyallatokath . Nem de ezek azok kyk meg czaltaak az Izrael ffyayt : Balaamnak kyzleletyre es megh tantoroytottak tyteket wr yſtenbe ffogor Balwannak byneen , kyerth megh vereteek mynd az tellyes neep : azerth ó̗llyetek megh mynd fyrffyat mynd azzoniallatot ky feeryeth yſmert , leanzokath kedeegh es zyzeketh tarczaatok meg magatoknak , es lakozyatok az tabor kyw̋l heted napygh . Vala ky embert ó̗lend awagy megh ó̗lteth ylletend , megh moſattatyk harmad es heeted napon , es vala mynemw̋ preda es bytangh morha vag̋on , awagy rwha , awagy haz ezkó̗z , awagy vala mynemew edeeny embernek zokaaſſ eeleteere valo , megh {182} moſattatyk . Es Eleazar pap mondaa azth az neepeknek kyk ah hadbol yettenek vala . Ez az tó̗rweeńnek paranczolattya kyth megh paranczolth wr yſten moyſeſnek . Arany , ezyſth , ercz , es vaſſ , oon , batok es eegyeb ezen felee alath , ky mynd tyzó̗n atal mebeth , azonkeppen tyztwltatyk megh , vala my kedegh tyzeth nē zenwedheth , vyznek moſſaſſawal zenteltetyk megh , Es meg moſſatok ty rwhatokat heted napon , es azonkeppen mydeneſtw̋l foghwa megh tyztwlwan be yw̋tok az taborba . Monda eſmegh wr yſten moyſeſnek : Ved hozyad ſommayat az foglyoknak mynd emberbó̗l , mynd barom allathhbol , the es eleazar pap , es ty veletek az ſokaſſaghnak feyedelmy , Es ozyad megh ygazan az predat azok kó̗zó̗th , kyk az hadban voltanak , es mynd az teb ſokaſſaagh kó̗zó̗th , Es valazzod ky wrnak ew reezeeth azoktwl kyk mynd ah had ban voltanak , ewth zazbol egy lelketh , mynd emberbó̗l , mynd barom allathbol , es aggyad ewteth eleazar papnak , myerth yſtennek deezmaaya . Az Izrael ffyaynak es reezeró̗l wed ewthwened reezeeth , mynd embernek , mynd barom allatoknak , es aggyad ewketh az leuitaknak kyk koronked az yſtennek hazaban zolgalnak . Es azonkeppen teenek Moyſes es eleazar pap mynth megh paranczolta vala wr yſten . Vala kedegh az predanak ew ſommaya , kyth akkoron gyeytettenek vala , Johok hath zaz hethwen ewt ezer , es ó̗kró̗k hethwen keth ezer , zamarok hethwen ezer , {183} es ezer , Ember kedegh , es kyk zyzek valanak , harmyncz keth ezer . Adanak azert wr yſten reezere az Johokbol hath zaz hethwen ewteth , az ekrekbó̗l hethwen kettó̗th , az zamarokbol hathwan eeggyet , az emberbó̗l harmyncz kettó̗t , kyketh mynd wr yſtennek rezeere valaztwan , adaa moyſes ewketh eleazar papnak , mykeenth megh vala paranczolwan , czak azoknak rezekbó̗l kyk az hadban valoknak ywtot vala , Maſfeló̗l kedeegh , az az mynd az teb ſokaſſaghnak rezeeró̗l , kyk mynd ewnekyk ywtot vala , onnan es kywe zamlala moyſes ewthwened rezeeth . Es adaa ewketh az Leuitaknak , kyk wr yſtennek hazabā zolgalnak vala , mynt megh vala parāczolwan . Annak vtanna eló̗we yarwlanak az feyedelmek es hadnagyok , kyk az hadbol megh yettenek vala , es mondanak moyſeſnek : yme my the zolgayd megh zamlalok az neepeth , ky my byrtokwnk alat volth az ſereghben , es egy ſem vezó̗th el kó̗zzó̗ló̗k , annak okaerth yme my es eegyetembe ayandekot adwnk aldozwan wr yſtennek az bytangbol ky mynekwnk ywtot , Aranyat , ezyſteth , feryſeketh , nyakba vetew lanczokath , kylemb kylemb zeep kar ó̗tó̗zó̗keth , es myndden azzonyallaty fyzó̗th ekeſſgheket , fylben hordozo kyrw̋keth , hogy ymagy yſtenth my erettw̋nk . Es el veeveek Moyſes es eleazar pap ew tw̋ló̗k azokath az ſanctuariom meerteke zerenth , Tyzen hat ezer heth zaz ewthwen ó̗regh garaſſ eeró̗th , kyketh mynd az tyz nagyok es hadnag̋ok zabad akarattal {184} , ew eerteketh zerenth ayanlaak wr yſtennek kenczeſ hazaban , hogy ky meg hmarando emlekó̗zettyekre az Izrael ffyaynak yſtennek elette . Hwzon hat Cap RVbennek es gaadnak fyaynak vala ſok zamw barom fyok , es myndenben ſokzamw yozagok . Mykoron azerth lattaak vona Jazerth es galaadot hogy yo barom eeltetew feld vona , yewenek Moyſeſnek es Eleazar papnak es mynd az feyedelmeknek eleyghben es mondanak : yme ez varaſok Aſtaroth , Dybon , Jazer , Nemra , Eſebon , Eleale , Saban , Nebo , es beon , kyket mynd megh vere wr yſten az Izrael ffyaynak elettek , Elegh zeleſſ tartomany , es barom tartaſſra bewſeeghes , mynekw̋nk kedeegh te zolgaydnak ſok barombely yozaghwnk vagyon ; Azerth azon keerw̋nk , hogy lellyw̋nk ke gyelmeth te eletted , hogy aggyad mynekw̋nk the zolgaydnak ez feldet erekſeeghw̋l , es ne vygy mynketh atal az Jordan vyzeen . Kyknek felele Moyſes : Nem de az ty attyatok fyay meennek ee el hadakozny , es ty eethhon yllyetek . Myre fordoyttatok el az Izrael ffyaynak ew zywó̗keth hog̋ ne meryenek atal meenny az herre kyt wr yſten ewnekyk adando . Nem de ezenkeppen czelekó̗deenek az ty atyatok es , mykoron el kyldeem ewketh kadeſbarnenak pwztayabol hogy megh kymleneek az fó̗ldeth ? mykoron ywtottanak vona az zelew vó̗lgyre , megh yarwan mynd az tartomanth {185} , Es el fordoytaak az Izrael ffyaynak ew zywó̗keth , hogy be ne mehethneenek az fó̗ldnek hataran beló̗l , kyth wr yſten megh fogadot vala ewnekyk , mondwan : Vay ha lattyak ez neepek , kyk ffel zallottanak egiptombol hwz eztendeſyghlen es felette , ez feldet kyth hytem alat fogattam adny Abrahamnak , Iſaaknak , es Jacobnak , Es nem akaraanak enghem kewethny , Cenez newó̗ Jeffone ffyaynak kalebnek e Joſweenek kyw̋le , Ezek tellyeſeytek be az en akaratomath . Annak okaerth megh haraghweek wr yſten Izrael ellen , nagy kerw̋lteteſth teetete ew vele neegywen eztendeegh az pwztaban , myglen mynd az tellyes nemzethſeegh megh emeeztethneek , ky gonozt teth vala wr yſtennek zent zyne eló̗th . Es yme azonkeppen ty es maſtan ffel tamattatok az ty atyatoknak helyeeben ewnekyk kó̗wethewy leewen es tanoythwany mynden gonoſſagokban , hogy ffel yndoytanatok wr yſtennek haraghyaath Izraelnek ellene . Hogy ha azert nem akarangyatok ewteth kó̗wethny , ezen pwztaban el haggya ez neepeth es thy leeztek oka myndeneknek halalanak . Azok kedeegh kó̗zelben yarwlwan mondanak : Az yohoknak aklakath , es eegyeb barom ffynak Jazolokath alkotwnk , es my aproleekynknak rekezes varaſokat , My magwnk kedeegh myndden fegywerw̋nkkel es kezw̋letw̋nkkel elettek megywnk az Izrael ffyaynak az hadra , myglen be vygyó̗k ewketh es az ew helyekre . Czak az my hazbely neepeynk es yozaghwnk leeznek az varaſba otalomnak okaerth . addyglan my hazwnkhoz nem terw̋nk {186} , myglen az Izrael ffyaynak es megh legyen az ew erekſeghó̗k ; Es ſemyt nem kereſw̋nk my az Jordan vyze elwee , myerth hogy megh vagyon ah myenk nap keleth feló̗l . Kyknek ottan monda Moyſes : Ha azth tezytek kyth fogattok , mynd kezó̗n meenyetek el wr yſtennek elette az hadra : mynden ember fegywereeben mennyen atal az Jordan vyzeen , myglen el nem vezthy wr yſten az ew ellenſeghyt , es mynden ffeld ew byrtoka alat legyen , azonkeppen ty es bynnel kyl leeztek mynd wr yſtennek mynd Izraelnek elettek , Es wgy megh nyerhetytek az tartomanyokat kynek kywantok wr yſtennek elette . Ha kedeegh azth nem teendytek , ſenkynek kethſeghe nynczen benne hogy nē veethkó̗zneetek wr yſten ellen . Eppehetek azerth varaſokath ty hozyatok tartozoknak , aklokath es yazolokat thy vagyaytoknak , es azth kyt fogattatok , be tellyeſeyczeetek . Mondanak azert Gaadnak es Rubennek ffyay Moyſeſnek : Te zolgayd vagywnk , megh teezzek kyth my wrwnk paranczol . Annak vtanna paranczola Moyſes Eleazar papnak es Joſwenek , es mynd az Izrael neepe feyedelmynek : Ha az Gaadnak es Rubennek ffyay el meneńnek ty veletek az Jordan vyze atal : ffel fegywerkezween az hadra , wr yſtennek elette , es az feldet megh haytangyatok , aggyatok nekyk galaadnak tartomanyath erekſeeghw̋l , ha kedeeghlen ty veletek atal akarańnak mennye kanaannak feldeere , {187} vgyan oth aggyatok erekſeeghet ty kó̗ztetek ewnekyk . Feleleenek azonnal Rubennek es gadnak ffyay mondwan : Mykeent az my zool ew zolgaynak , vgyan teezw̋nk , azert vallyok azth es hogy ymaran az my erekſeeghw̋nk megh vagyon az Jordan vyzeenek nap nywgath feló̗l . Adaa azerth Moyſes Gaadnak , Rubennek , es Manaſſe fel nemzeth fyaynak , Seon kyralnak , es Ogh kyralnak orzaghyth mynden varaſywal falwywal , es tartomanywal . Azerth Gaadnak fyay rakaak megh ez ellyen newó̗ varaſokath , kyknek newe : Dybon , Aſtaroth , aroer , Rooth , Soffan , yazer , Jekhaa , Bethnēra , es Betharam , mynd ereſſ varaſokath , es aklokath ew yohaynak . Rubennek kedeegh fyay eppeyteek megh ez varaſokath , kyknek newó̗k : Eſebon , Eleale , cariathaym , Nabo , es Baalmeon , es Sabama . Annak vtanna Machyrnak ffyay , Manaſſeenek ffyay , meneenek Galaad new varaſra , es ffel vereek ewteth , megh az amorreoſth ky ew benne lakozyk vala . Adaa ezerth Moyſes galaadnak fó̗ldeeth Machyr fyaynak . Jayr es manaſſeenek ffya mene el , galaadnak falwyth foglala el , kyketh neweze ſydo nyelwó̗n anothyayr , az az yayrnak varaſy . Nobe es meene el , vevee megh chanath , mynd hozya tartozo falwywal , es newezee ennen maga neween Nobenek . Hwzon heet Cap Ezek leenek az Izrael ffyaynak lakodalmy es zallaſy , mykoron ky yeweenek egiptombol ew ſereghek {188} zerent , Moyſeſnek es aaron papnak vezerleeſek myat , wr yſtennek ſegheedſeghewel , kyketh megh yrth moyſes : mynden zallaſnak es tabornak helyeeth , ky koronkeed wr yſtennek paranczolattyara valtozyk vala . ffel kelween azerth Rameſſeebó̗l , elſew honapnak tyzed ewted napyan , es maſod napon ottan megh zerzeek az hoſweethnak ynnepeeth , nagy meltoſſaggal : mynd az egiptombelyeknek lataſokra , es ky mynd el temethween ew elſew zyló̗tteet , kyket wr yſten az ydó̗ben mynd megh ó̗lee , taborth yteenek azerth ſokottban , onnā meenenek Ethamba , meely hely az nag̋ pwztanak kylſew hataran vagyon , onnā ffel kelween yeweenek ffyayrothban , ky Beelſeefońnak elleneeben vagyon , es taborth yaranak Magdalomnak elette , onnan ffel kelwen meenenek az tengher elwee az nagy pwztaban , Es harmad napygh yarwan Etamnak kyetleneeben , zallanak megh mara melleth onnan ffel kelween meenenek helymbe , hol ott valanak tyzen keth kwthfeyek , es hethwen palma ffaak , onnak es fel kelween , yteek megh ew ſatorokath az vereſſ tengher melleth , onnan ffel kelween , meenenek Synnek pwztayaban , annak vtāna deptaban , onnan fel kelween ywtanak haloſban , annak vtanna raffidymbe , hol oth nem vala vyzó̗k myth ynnanak , onnan fel kelween , zallanak megh Synay hegynek pwztayaban , De onnan ky menwen , ywtanak az gonoz kywanſagos telhetetlenſeeghnek temethew helyeere {189} , onnan ky zalwan meenenek aſſarotban , onnan rethmaban , onnan Remoffareſben , onnan lebnaban , onnan Reſaban , onnan Ceelataban , onnan Sefferben , onnan Aradaban , onnan Maccellothban , onnan Taathban , onnan Tareban , onnan Metekaban , onnan Eſmonaban , onnan Moſerothban , onnan Banaakanban , onnan gadgad heegyere , onnan fel kelween meenenek yethebataban , onnan Ebronaban , onnan Aſyongaberben , onnā ffel zalwan ywtanak Synnek pwztayaban , ky maſkeppen neweztetyk Cadeſnek , onnan ywtanak Ornak hegyere , ky az Edom feldeenek kylſew hataaran vagyon , Es oth ffel meene az Aaron pap Moyſeſnek attyaffya Ornak heegyere vrnak paranczolattyara , es ky mwleek ez vylagbol az ydó̗ben mykoron vona az Izrael ffyaynak negywen eztendeyó̗k ew egiptombol ky yeweeſeknek vtanna , ewted honabban , es azon honapnak elſew napyan , Es ennen maga mykoron vona zaaz hwzon harom eztendó̗ſ . Megh hallaa kedeg azt az kananeoſ , Arad varaſnak kyrallʼʼa , ky deel feló̗l lakozyk vala , hogy kanaannak feldeere kywe yewth vona Izrael . Es ffel zalwan Ornak hegyeeró̗l zallanak megh Salmonaban , onnan ky menwen ywtanak ffyonba , onnan meenenek Obothban , onnan yeabarymba , ky az moabitaknak hatarokon vagyon , onnan meeneenek dibongadban , onnan elmondeblataymba , onnan Abarymnak hegyeyre Nabonak elleneeben , onnan ky zalwan yteek megh ew taborokath moabnak mezeyn Jordan vyzeenek elleneeben {190} Jeryko ffeló̗l , oth zalloytaak le azerth ew ſatorokath , az lapaczka helyen moabnak feldeen , Bethſymontwl foghwa Belſatymygh , hol ot zola wr yſten moyſeſnek mondwan : Paranczold azth az Izrael ffyaynak : Mykorō atal menendetek ez Jordannak vyzeen kanaannak feldeere : vezeſſeetek mynd az feldó̗n valo lakoſokath , az ew keepó̗keth el zaggaſſatok , ozlopokat el tó̗ryetek , es myndden balwan ymadaſnak helyeet el vezeſſetó̗k , megh tyztoythwan az feldet es lakozwan ew raytta , Merth en tynektek attam ewteth erekſeeghw̋l , kyth megh ozyatok ty kó̗ztetó̗k ſors zēnt , tebnek zeeleſbet aggyatok , keweſebnek zoroſbat : ky mynd azonkeppen zallyon le mynth az ſors ytendy . Ha kedygh nem akarangyatok megh ó̗lny az feldnek lakozoyth , vala kyk megh maradańnak , vgyan leeznek mynth az vaſſ zegh ty zemeytekben , es eleſſ kep thy oldalatokban : es ellentó̗k garazdalkodnak myndenw̋th vala meely feldó̗n lakoztok . Es vala myth ewnekyk gondoltam vala teeńnem , tynektek teezem azth . Hwzon nyolcz Cap Monda eſmegh wr yſten moyſeſnek : paranczollyad azth az Izrael ffyaynak : mykoron be menendetek kanaańnak feldeere , es ſorſſ zēnt erekſeeghw̋l tynektek eſendyk , eellyen hatary leeznek , mynd kereſſ kewrw̋l : Deel ffeló̗l valo reeze el kezdetyk Synnek pwztayatwl foghwa , ky edom mellet vagyon , es lezen hatara nap kelettre az ſoſſ tengher {191} , ky azon mynd ffel kerw̋lween ſtorpio ffel hagaſayglan , es ywthwā Sennayglan : mynd kadeſbarneyglan , onnan ky eredwen az falwygh kynek newe adar , es el nywl mynd aſſemonayglan , es mynd kó̗rw̋l es kerw̋lween mynd egiptomnak vyzeeyglen , kynek ygaz az nagy tengher parttya lezen veeghe , Nap nywgat feló̗l valo reez Az nagy tenghernel kezdetyk el , es azon veeghezettel rekeztetyk be . Annak vtanna Ezakrol valo reez , az nagy tenghertw̋l kezdetyk el , es meegyen el mynd az nagy magaſſ hegygh , onnan zaal le Ematygh , Sedadanak hatarayglan , es kerw̋l el Ebronara , az falwygh , kyneh newe henan . Nap kelettre valo reez Henan ffeló̗l felkelween meertetyk Seffamara , es onnan zaal le Reb latara , daffnym newó̗ kwth feyekre , onnan zarmazyk le Cenerethnek tenghereere , es kerw̋l az Jordan vyzeere , es veeghezetre rekezty be az ſoſſ tengher . Ezek leznek az thy feldeteknek hatary . Paranczola azert Moyſes az Izrael ffyaynak mondwan : Ezek az ty erekſeegteknek feldey , es feldeynek hatary mynd kó̗rw̋l , kyth ty kó̗ztetek ygazan el kel oztany ſorſſ zerent . Es monda wr yſten moyſeſnek : Ezek az embereknek newó̗k kyk az fó̗ldet tykó̗ztetó̗k el ozttyak : Eleazar pap , Joſwe Nun ffya , es mynden nemzethnek feyedelmy , kyknek ezen newó̗k vagyon {192} : Judanak nemzeteebó̗l Caleb Jeffonee ffya , Symeonnak nemzeteebó̗l Samuel Amywd ffya , Benyamyn nemzeteebó̗l Helydad kaſelon ffya , dan ffyaynak nemzeteebó̗l Boccy Hoglynak ffya , Joſeff fyanak Manaſſeenek nemzeteebó̗l Hannyel effoth ffya , Effraȳ nemzeteebó̗l Kamuel Septannak ffya , Zabulonnak nemzeteebó̗l Helyſaffaan ffarnath ffya , Iſakaarnak nemzeteebó̗l Fantyel herczegh Ozan ffya , Azer nemzeteebó̗l Abywd Salomy ffya , Neptalyn nemzeteebó̗l fadahel amywd ffya . Ezeknek paranczolaa wr yſten hog̋ el oztanak az feldeth . Hwzon kylencz Cap Monda eſmegh wr yſten moyſeſnek Moabnak mezeyn Jordan fó̗ló̗t Jerykonak elleneeben : Paranczollyad azt az Izrael ffyaynak , hogy az leuitaknak teegyenek reezth ew erekſeeghekbó̗l , Varaſokath lakadalomra ew hwſtalywal , hogy ennen magok lakozhassanak az varaſokban , ew barmokat kedeegh tarthaſſaak az hwſtalyokban , kyk az varaſoknak kyw̋l kewrw̋le ezer leepeeſre valo zeeleſſeghek legyen . Az varaſok kó̗zzó̗l kedegh , kyketh ew nekyk attok , hath lezen az el fwtoknak ſeghedſeghre ky valazthwan , hogy oda fwthaſſon ky veerth te̋end es megh menekedheſſeek , leeznek azert az varaſok kyketh az leuitaknak kel adny zam zēnt Negywen nyolcz , mynd ew hwſtalokkal . Mynden nemzetek , kynek teb , awagy keweſeb vagyon , azonkeppen aggya ky az leuitak reezeeth . Monda eſmegh wr yſten moyſeſnek {193} : zollyad azth az Izrael ffyaynak , es mongyad ewnekyk : Mykoron atal menendetek az Jordannak vyzeen , kanaannak feldeere , valazyatok ky az varaſokath , kyket kel adnotok az el fwtoknak megh maradaſokra , kyk nem akarattyokkal veerth ontandnak , kykben mykoron zaladańnak , annak rokonſaga kyt megh ó̗ltenek , nem banthhattya , myglen az kó̗ſſeegh megh ytellye . Vala ky maſth fegywerrel megh ó̗lend , ottan gylkos lezen , annak okaert ewneky es megh kel halny . Ha ky maſth kewel megh ytend , es megh haland , ewneky es megh kel halny . Ha ky maſth gyló̗ſſeeghbó̗l awagy mynth ellenſeegh kezeewel maſth megh verend , es megh haland , ottan gylkos lezen , es azonkeppen annak es megh kel halny . Az megh ó̗lthnek rokonſaga es kó̗zelee mynth vala hol megh talalangya , meg ó̗ly ewteth . Ha kedeegh vala my dolog ellyen modon tó̗rteenendyk gyló̗ſſeeghnel kyl , es azok kó̗zó̗t az ſokaſſaagban tó̗rween lattatandyk , megh zabadwl az artathlan az bozzw allonak kezeebó̗l , es azon varaſban kel mēny honnan ky fwtamot volth , es oth lakozyk addyglan , mygh az ydó̗ben valo papy feyedelem ez vylaghbol ky mwlyk : mynek vtanna kedygh az megh haland , az el fwtamot gylkos ottan ew hazahoz terhet . Ez erekkw̋l erekke valo tó̗rwen lezen az thy nemzethſeeghtekben . Mynden gylkoſſnak byzonſſaggal kel megh halny . Eegy ember byzonſagara {194} ſenky el nem karhoztatyk . Ne veegyetek az byneſen valthſagot , ſe az megh holthnak dyyaath ſe vegyeetek , de vala ky veerth teezen , annak es megh kell halnya . Az zankyvetettek es az el fwtamook ew varaſokban haza nem terhethnek , myglen az ydewbely papy feyedelem eel , hogy megh ne fertó̗zteſſeetek az ty lakozo fó̗ldetó̗keth , ky artatlan veer ontaſſal megh ferteztetyk ; Semykeppen kedeegh megh ſem tyztwl , hanem az veer ontonak veerewel . Ezenkeppen tyztwl megh az ty erekſeeghtó̗k , en ty keztetó̗k lakozwan . Merth en vagyok az wr , ky lakozom az Izrael ffyaynak kó̗zó̗ttó̗k . Harmync Cap Elewe yarwlanak annak vtanna Galaad czaladynak es feyedelmy , machyr ffyay , Manaſſe ffyay , Joſeff fyaynak nemzethſeeghe bó̗l : zolwan Moyſeſnek mynd az Izrael bely feyedelmeknek elettek , es mondanak : Teneked my vrwnknak paranczolth wr yſten hogy az feldet meertek zerent oztanad el az Izrael ffyaynak , Es hogy az my atyanffyanak Saalffaad leanynak azonkeppen atyay rezth adnaal , merth ha maſ nemzethbó̗l valok veyendyk el ewket , az erekſeegh es maſ nemzettre zaal , es azzal az my erekſeghynk megh kyſſebw̋l , es annera lezen hogy mykoron az aranyaſ eztendew el yewen , egy nem bely erekſeeegh maſba eg̋eledyk . Felelee ottan moyſes az Izrael ffyaynak , es wr yſtennek paranczolattya zerent {195} monda : Igaſſaagh zerent zol Joſeff ffyaynak nemzethſeeghe , es ellyen tó̗rwen adatyk kywe wr yſtentw̋l az Salffaad leanyra : Vala kyhez akarnak ahoz meenyenek , de az ew nemzethſeghy kó̗zzó̗l , hogy mynd az erekſeegh , mynd az nemzethſeegh helyeen megh maraggyon . Azert azonkeppen ky mynd ew nemzeteebó̗l vegyen feleth maganak , hogy az erekſeegh azon czalad zerent megh maradhaſſon , es egybe ne egyeleggyeek , de my keppen egy maſthwl el valazthwan vannak yſten zerenth . Es azon keppen teenek Salffaadnak leany mynt megh vala paranczolwan wr yſtentwl , es mynd ew attyoknak rokonſaghyhoz meenenek , es az erekſeegh ky ewketh yllety vala azon nemzethſeghben megh marada , ew attyok ffyaynak erekſeghy kó̗zó̗t . Ezek leenek az paranczolatok , es az yteeletek kyket paranczola wr yſten moyſes kezee myath az Izrael ffyaynak , moabnak mezeyn , {196} Jordannak felyben , Jerico varaſanak elleneeben . Eth vagyon veegye moyſes neegyed kenyweenek , ky Numerinek mondatyk wr yſtennek aldoth zenth hyreewel . Moyſeſ wtolſo kenywe Incipit liber ellead daberym , idest Deuteronomium . Ezek azok , es az bezeedek , kyket zola moyſes mynd az tellyes Izraelnek az Jordan vyzee atal , az nagy pwztanak mezeyn , az vereſſ tenghernek elleneeben : ffaran thoſfel , es laban es aſſeroth kó̗zó̗th , hol oth ſokſaghw arany leelettetyk , Oreb hegyhez tyzen eegy napy Jaro felden , Seyrheegynek wtan , mynd kadeſbarneeygh , Negywened eztendeben , tyzen eeggyed honabban , azon elſew honappnak napyan zolaa megh moyſes az Izrael ffyaynak mynd azokath kyket megh paranczola ewneky wr yſten , hogy megh {197} mondanaa ewnekyk , mynek vtanna megh veree Seonth az amorreoſoknak kyrallyat , ky Eſebon varaſban lakozyk vala , es ogot Baſannak kyrallyat , ky lakozyk vala aſerotban es edraymban Jordan vyzee elwee moabnak feldeen . El kezdee azerth moyſes magyarazny az terweenth , es mondany . My wrvnk wr yſten zola mynekw̋nk orebnek hegyeen mondwan : Eelegh tynektek hogy ez heegyben lakoztatok , teryetek megh , es yewyetek az amorreoſoknak hegyeere , mezeyre es wó̗lgyeere deel felee , es az tengher elwee : mynd az nagy ewfrateuſ vyzygh . yme mynd nyayan ty nektek attam ewteth , mennyetek ew belee , es tynektek attam ewteth byrodalmwl , kyn megh eſkwth wr yſtenth az ty atyatoknak Abrahamnak ,Iſaaknak , es Jacobnak , hogy ewnekyk es ew magzatoknak adnaa ewtet byrodalmwl . Es mondeek tynektek az ydeben {198} , ennen magam nem zenwedhetlek el tyteketh , merth az thy Vratok yſtenteth anneera megh ſokaſoytot tyteketh mynth az eghnek zamlalhatatlan cyllaghy : de ty atyatoknak wra yſtene meegh teb ezer zamot veſſen rea annak fe lette , es megh algyon tyteketh mykeenth megh mondotta . En ymaran el nem zenwedhetem az ty dolgotokat , terheteket es haborkodaſtokath . Aggyatok ty kezzó̗letek bó̗lcz es twdos neepeketh kyk teekelletes eeletw̋k thy nemzethſeeghtekben , es feyedelemmee zerzem ewketh . Akkoron vgy feleleetek ennekem : yo dologh kyth akarz zerezny . Az ydeeben feyedelmeketh zerzeek , decanokath , tyznagyokath , zaznagyokath es byrakath , kyk mynd tanoytananak es ygazgathnanak tyteketh , es megh paranczolaam ewnekyk , hogy myndenth ygazan yteelneenek : akar palogar vona , akar yeweveen̋ , es ſemy kylemſeg ne lennee az zemelyek kó̗zó̗t {199} : azonkeppē megh halgathnaak az kyſdedeth mynd az nagyoth , es zemeelth ne neezneenek merth yſtennek vona yteelety , ha kedegh my nehez dologh tó̗rtenneek , azt en hozyam hoznatok , es en megh halgathnam , es myndent megh hagyeek , es paranczoleek rend zerent mykeppen kellenee myndenben czelekó̗dnetek . Fel kelween azert Orebnek hegyebó̗l ywtank az nagy rettenetes kyethlenbe es nagy pwztaban , kyt zemetekkel yol lattatok . Mykoron ywtottwnk vona kadeſbarneeban , mondam azt tynektek : ymaran el ywtottatok az amorreoſoknak hegyeere , kyth ty vratok yſtentek adando tynektek : kel ffel , es byryad ewteth , mykeppen megh mondotta ty atyaytoknak wra yſtene tynektek . Ne akaryatok feelny , megh ſe rettennyetek , Es myndnyayan en hozyam yewee tek , es mondatok : Boczaſſwnk neepeketh el kyk megh laſſaak az feldet , es yzennyeek megh mynekw̋nk meely wton kellyen be mennw̋nk , es mynemw̋ varaſokra . Mykoron az ollyan bezeed en elettem kellemetes volt vona , kyldeek ty kó̗zzó̗letek tyzen keth feyedelmeket az tyzen ket nembó̗l , kyk mykoron az zelew hegyre ywtottanak vona , hozanak my nekw̋nk az gymelczbe , hogy megh mynekw̋nk az feldnek ſyroſſ voltaath , es mondanak : az feld yghen yo kyth mynekw̋nk akar adnya my wrvnk yſten . Es nem akaratok ew belee zallany , De hytetlenek leetek wr {200} yſtennek zawara , es nagy morgolodaſth tewetek az ty ſatortokban es azth mondatok : gylewl mynket az my yſtenw̋nk , es annak okaert hozot ky egiptomnak feldeeró̗l , hogy az amorreoſoknak markokban adna , es el veztene . Azerth howa akarwnk menny ? az kewetek megh rettenteenek mynketh , hogy ſokſaghw neep lakozya , es mynalwnknal naggyal nagyobbak ; Nagy varaſok es mynd az eghygh kew fallal vannak kereythwen ; Enakym fyayban lattwnk ottogyan . Es en mondeek az ydeben ty nektek , Ne akaryatok feelny , mert az ty vratok yſtentek lezen ty vezerló̗tó̗k , ew megyen be ty elettetó̗k , es ew vyaſkodyk ty erettetó̗k , mykeppen egiptomban es az pwztaban teen zemetek lataſaara , Azonkeppen vyſel teeghed te vrad yſtened , mynth ember zoktta ó̗leeben vyſelny ew kyſded maghzattyath myglē be vygyen az megh ygyerth herre . De meegh wgy es nem hyweetek ty vratok yſtennek , ky mynden vtatokban veletek volth mynd eeyel , mynd nappal . Mykoron hallotta vona wr yſten az ty bezeetteketh , nagyon megh haraghweek raytta , megh eſkeweek es monda : Senky nem lattya ez nemzethſeeghbely nepek kezzó̗l az yo feldet , kyt en hytem alat megh fogattam ewnekyk , hanē czak kaleb Jeffone ffya , ewneky adom az feldet kyn ew laba yarth , es ew fyaynak , merth ew wr yſtent kó̗wethee . De az nem nagy czoda leen hogy az kó̗z neepre vgyan haraghweek : {201} En ream es megh haraghweek wr yſten ty erettetek , es monda : te ſem meegh be oda , De Joſue Nwn ffya az the zolgaad , ew megyen be the eretted , Ewtet yndohad ffel , es ynczed rea , Ew lezen ky el oztya az feldet Izraelnek . Az ty aproleektok kykró̗l mondatok , hogy el fogattathnak az ellenſeghtw̋l , azok mennek be , es azoknak adom az feldet , ewk leeznek az feldnek erekeſſy , thy kedeeglen teryetek hattra az pwztan az vereſſ tengher wtara , Es feleleetek ennekem : Veethkeztw̋nk wr yſtennek , yme ffel kelw̋nk es vyaſkodwnk mykeent megh paranczolta mynekw̋nk az my yſtenw̋nk . Mykoron ffel kezw̋ltetek vona , monda ennekē wr yſten : mongyad azth ewnekyk : Ne akaryatok vynya , merth nem vagyok thy veletek , hogy le ne hwllyatok az ty ellenſeghtek eló̗th , zoleek akkoron ty nektek , es nem akaratok halla ny , De yſten ellen yarwan ty nagy dwzmadot keweelſeghtekben ffel meeneetek az hegyre , oth az amorreoſ ellentek tamadwan , megh yzee tyteketh es megh kerenghete mynth az apro meeheketh , ſeyrtw̋l foghwa , mynd hormaygh : Mykoron azerth ſyrnatok wr yſtennek elette , nem halgata megh tyteketh wr yſten , oth yleetek azerth kadeſbarneban nagy ſok ydeyglen . Maſod Cap Es onnan ky eredwen ywtank az nagy pwztaban ky vyzen az vereſſ tengherre , mykenth ennekem megh mondotta vala wr yſten , es nagy ſok ydeyglen kerenghó̗k ſeyrnek heegyeeth . Monda azert ennekem wr yſten {202} : eelegh tynektek ez hegyeth megh kerw̋lnetek : meennyetek eezak felee , es mongyad azth az neepnek : yme atal mentek eſawnak ty atyatokffyanak felde hataran kyk lakoznak ſeyrben , es megh feelelemnek tytw̋letek , laſſatok hogy ew ellene ne tamaggyatok , merth nem adok az ew feldekben tynektek czak egy laab nyomnyth es , merth eſawnak erekſeghw̋l attam ſeyrnek hegyeeth ; eetelth , ytalth penzen vegyetek ew tw̋ló̗k , Merth az te vrad yſtened megh aldot teghedet mynden dolgokban , Jol twggya az the yaraſodat mykeppen atal menteel az nagy pwztan neegywen eztendeegh , teeweled lakozwan the wrad yſtened , es ſemy fogyathkozaſod nem volth . Mykoron azerth atal mentenk vona eſaw atyank fyanak ffyayn , ywtank moabnak pwztayara . Es monda wr yſten ennekem : Ne yndoycz hadath moab ellen , merth ſemyth nem adok teeneked az ew feldeben , merth loth ffyaynak attam erekſeeghw̋l ewteth , hol oth az Emyn ffyay lakoztanak elezer az felden , kyk oly nagyok , oly magaſſak voltanak , mynth az Enak oryaſnak ffyay , ffel kelween azerth onnan meenenk atal zarethnek vyzeen , es ywtank ew hozyayok , Ydew zerent kedeegh , mygh yartwnk es kerenghettw̋nk kadeſbarnetw̋l foghwa , zareth vyzyk , harmyncz nyolcz eztendew telth , my ydewtw̋l foghwa el fogyathkozeek myndden {203} hadakozo neep az ſatorbol , mykeppen megh eſkw̋th vala azon wr yſten . Annak vtanna monda ennekem wr yſten : the ez may nap atal meegy moabnak hataran , kyk newe nomynear , es ne yndwltaſſar hadra ew ellenek , merth nem adom teeneked amon ffyaynak feldeeth , myerth loth ffyaynak attam erekſeghw̋l ewteth , kyn reghy ydeben mynd oryaſok lakoztanak , kyketh wr yſten el veztet es megh ó̗lth ew zyneknek be meeneſeere . Kellyetek ffel azert , mennyetek atal arnońnak vyzeen , yme ty kezetekben attam Seonth eſeebon varaſſanak kyrallyat , es amorreoſnak feldeketh kezd el byrnya , yndoycz hadat ew ellenee , Ez may napon kezdó̗m el boczatany az te retteneteſſeeghedet es feelelmedet myndden neepekre kyk eghnek alatta lakoznak , hogy halwan az te newedet megh rettennyenek , es mykenth az zylew azzonyallat wgyan keſerw̋ſeghet zenveggyenek . Kó̗weteket kyldeek azerth kadeſnek pwztayabol Seonnak Eſebon kyrallyanak , bekeſſeeg zerenth mondwan : yme atal meegyw̋nk az the feldeden , az orzagh wtan , ſem thetowa nem terw̋nk , myndden eeledelth arwzerent aggy mynekw̋nk , meegh az vyzet es penzen veezyek , czak hogy enghegy atal mennywnk , mynteſaw fyay teenek , kyk ſeyrben lakoznak , es az moabytaſok , kyk arban lakoznak , myglen az yordan vyzeere kellyw̋nk kywe , es az feldre mennyw̋nk , kyth megh ygyerth mynekw̋nk my wrwnk yſten . Es nem hagya my nekw̋nk Seon {204} kyral az ew felden atal mennw̋nk , mert megh kemenyeytette vala az ew zyweeth wr yſten , hogy mywel my kezw̋nkben adnaa ewtet , kyth maſtan yol latz . Monda azert ennekem wr yſten : yme te markodbā attam Seont , mynd ew feldeewel , kezd el byrnya ewteth . Seon kyral azert my ellenw̋nk tamadwan mynd ew neepewel , nagy haddal , mynekwnk adaa ewtet mynd ew neepewel az wr yſten , es megh vereteek , mynd ew fyaywal es neepewel , es az ydeben el veevó̗k mynd az varaſokat , bennee lakozokat megh ó̗lween , mynd fyrffyath , mynd azzonyallatot , mynd aprolekoth , az barrmokath kedeegh el oztok predazerent egymaſnak , egy varaſſem leen aroertw̋l foghwa , mynd arnon vyzeygh ky az my kezw̋nk eló̗t megh menekó̗dheteth vona , mynd galaadyg , mynd my kezw̋nkben adaa wr yſten amon ffyaynak feldeetw̋l megh valva . Harmad Cap Azert onnan el terween eredenk Baſannak wtara , oth es ogh baſannak kyrallya eleȳgbe tamadwan , mynd ew ſok ſeregheewel edraymba . Es monda ennekem wr yſten : Ne akaryad ewteth feelny , merth the kezedbe attam ewtet mynd ew neepewel es feldeewel ; vgyan teegy ew vele es mynt ſeon kyrallyal , my kezew̋nkben adaa azert azth es my vrwnk yſten , es el vezthween ewketh mynd halalygh , es varaſyt ffel dwlvan azon eegy ydeben , hathwan nagy varoſokath mynd ew tartomanyval , mynd tellyes {205} ogh kyrallnak orzagaath , kyk mynd nagy kew fallal valanak megh kereythween , ereſſ kapwkkal es zawarokkal , es mynd el veztó̗k ewketh , mynth Eſebon kyralnak orzagaath . Es az ydeben el veevó̗k az keth kyralnak orzagath , arnon vyztw̋l foghwa az nagy Hermon hegygh es ſanyr hegygh , valahol varaſſ vagyon galaadnak es Baſannak tartomanyban . Nagyobban kedeegh ogh baſannak kyrallʼʼa tamadot vala ellenw̋nk , ky ollyan nagy vala , mynt egy oryaaſſ , mert vgyan es oryaaſſ nembó̗l vala , es vaſbol zerzet agya vala , ky maſtan es rabath newó̗ varaſban vagyon , Amon fyaynal , kynek hozyaſaga kylencz ſeengh , es zeeleſſeghe neegy ſeengh , meelʼʼ orzaghnak feleeth adam Ruben es gad ffyaynak , feleeth kedeegh adaam Manaſſe fyaynak . Azert yayr manaſ ſeenek ffya zalla az erekſeeghben , kyn annak elette mynd oryaſſok lakoznak vala . Es vgy paranczoleek tynektek az ydeben , mondwan : Ty Vratok yſtentek aggya tynektek mynd az feldet : kellyetek ffel azerth , meegyetek ew belee , vyaſkoggyatok az Izrael ffyaynak elettek , es myndden yozaghtok , feleſſeeghtek , hyatok , ffyatok , es ty barmotok magoknak leegyenek addeglan az varaſokban , merth twdom hogy ſok yozaghtok vagyon , azerth maraggyanak addeglan az varaſokban , kyketh en tynektek attam , myglen nywgodalmath aad wr yſten az ty atyatokffyaynak es mynth thynektek , es be {206} mennyenek az ew ereghſeghekben Jordan vyze atal , kyt ewnekyk adando wr yſten , annak vtanna vgy teryetek ty es az ty erekſeghtekben , kyth en tynektek attam . Joſwenek es paranczoleek az ydeben mondwan : Az te zemeyd yol lattaak , myt teen ty wratok yſtentek az keth hatalmas kyralyoknak : azonkeppen tezen mynden orzagoknak howa menendew leez'' . Ne akaryad ewket feelny , Merth ty vratok yſtentek vyaſkodyk ty erettetek , keereelek azerth az ydeben , mondwan : En wram yſtenem el kezdetted mwtathny the nagyſagodat es hatalmaſſ voltodat the zolgadnak , Es nynczen egyeb yſten ſem mennyen ſem felden , ky ollyan dolgokath tehethnee , es az te ereſſeeghethez haſonlatos lehethne . El meegyek azerth es megh latom az yo feldet Jordan vyzeenek atala , es libańnak tyztó̗lendew heegyeeth . Es megh haraghweek en ream wr yſten ty erettetek , es nem akara enghemet megh halgathny , de wgy monda : Eelegh teeneked , ſemykeppen tee towabbaa ennekem ez dowabbaa ne zooly . Meny ffel ez faſga hegyneh teteyre , es forgaſſad el the zemeydet Nap nywgattra , eezakra , delre , es nap kelettre , es tekeencz megh , merth nē meeg̋ ez Jordan vyzeen atal . Paranczolly Joſwenek es byztaſſad megh ewtet , mert ew meegyen be az neepnek elette , es ew ozttya el az feldet , kyth megh latando vagy . Lakozank azerth {207} fogor hazanak wó̗lgyeeben . Negyed Cap Maſtan azerth Izrael hallyad az paranczolatokath , es yteeleteketh kykre en tanoytlak teghedeth , hogy azokath teween eelheſſ , es be menween erekedheſſel az feldó̗n , kyt teeneked adando the wrad yſtened , ſemyt hozyaa ne teegyetek az bezeedhez , kyth en ty nektek zolok , es ſemyt el ſe veegyetek ew tw̋le , eryzzeetek ty vratok yſtennek paranczolattyath , kyth en paranczolok teeneked ez may napon . Az ty zemetek lattak myndent , kyket tetth wr yſten Beelffegornak ellenee , mykeppen el veztette mynd ew ymadoyt the kezzó̗led . Ty kedeeglen , kyk eggyeſw̋ltetó̗k wr yſtenhez , yme mynd kezenſeegghel eeltek az may napyglan . Twggyatok mykeppen tanoyttottalak tyteketh az paranczolatokra es yteeletekre , kyketh mynd ennekem zolth wr yſten , azon keppen tellyeſeyczeetek be az ty feldetekbe hol lakozandok vattok , es myndent megh tarczatok , Merth azok leeznek az thy belczeſſeeghtek es twdomantok mynden neepeknek kezette , hogy myndenek halwan ez ellyen paranczolatokat , mondhaſſaak : Ez nagy neepnek nagy belczeſſeeghe , es twdomanya vagyon , es nynczen eegy nemzet es eellyen nagy , kynek ellyen kezel valo yſtene vona , mynt eńnek . Hol vagyon eellyen nemeſ nemzet , kynek eellyen moggya es ygaz yteelety leegyenek , es tó̗rweeny mynt kyket en ty zemetek eleebe vetek az may napon . Oyyad azerth tennen magadath , es {208} the lelkedet zorgalmatoſſaggal . Ne feletkó̗zzel el az bezeedekró̗l , kyketh ymaran lattanak the zemeyd , es ne zakaggyanak kywe the zywedbó̗l mygh eelz . Tanohad megh reaya te fyaydat , es onokaydath az napra mykoron allaz vala the wrad yſtennek elette Orebnek hegyeen , zolwan ennekem wr yſten mondwan : gyeycz ede en elembe az neepeth , hogy hallya az en bezeedymeth , es tanwllyanak enghem feelny mynden ydeben , myglen lakoznak ez feldnek zyneen , ew fyokat es tanohaak megh reaya , es yarwlʼatok az hegynek alaya , ky langaz vala mynd az eghyg , es valanak ew raytta ſetethſeeghek , kó̗dó̗k es homalyoſſagok . Zola azerth wr yſten tynektek az tyzbó̗l mondwan . Es ew zozattyat hallatok , de ew zemeelyet nem lathatok . Es megh yelentee tynektek az ew zerzeeſſeeth , kyt megh paranczola hogy be tellyeſeyteneetek , es az tyz paranczolathnak ygheeyth , kyket megh yra ennen maga keth kew tablakon . Es ennekem paranczola az ydeben , hogy megh tanoythanalak mynden paranczolatokra es yteeletekre , kyket kellene tennetek ez felden , hol ott lakozandok vattok . Oyyatok azert zorgalmatoſſaggal ty lelketeketh , Nem lattatok ſemy haſonlatoſſagot akkoron , hoǵ tynektek zola wr yſten orebnek heegyeen az tyzbó̗l , hogy megh ne czalathkoznatok , vala mynemw̋ balwant faragwan , fyrffyw , awagy azzonyallat kepó̗t , awagy vala mynemw̋ barom kepó̗th mykeppen ez felden vannak , awagy madaar kepet , kyk eghnek alatta {209} repeſnek , feld alath es vyzben , ffel ſe emellyed the zemeydet az eghre , napra , holdra es az cyllagokra , es megh czalathkozyal azokath ymadwan , es tyztelween , kyket mynd wr yſten teremteth mynden ez vylagon valo rendbely neepeknek zolgalattyokra . Tyteket ky zabadoyta , es kywe boza wr yſten az fel gywladot vaſſ kemenczebó̗l , hogy ew neepe lenneel erekſeeghre , kyt yol latz . Es megh haragweek en ream wr yſten az ty bezeettekerth , es megh eſkeweek , hogy atal nem menneek az Jordan vyzeen , be ſem menneek az yo ygyeerethnek fó̗ldeere , kyt tynektek adando wr yſten . yme ymaran megh halok ezen felden , es en be nem meegyek az nemeſ feldre . Oyyad azert magadat , hogy vala mykoron el ne felethkó̗zzel the wrad yſtennek zerzeſſeeró̗l , es ſemy nemw̋ kepó̗t ne fa raghy teemagadnak , kyketh wr yſten megh tyltot lenny . Merth az the wrad yſten meg emeezthew thyz , bozzw allo yſten . Ha mykoron yyatok ffyatok el zaporodandyk es hozyw nyomw leendetek lakozwan az yo felden , kyt thy vratok yſtentek adand tynektek , es vala mynemw̋ haſonlatoſſagot zerzendetek , kywel wr yſtent haraghra remó̗ytendytek , byzonſaghwl hywom ez may napon mennyet es feldeth , merth hamar el vezendó̗k vattok az feldró̗l , kyt yordan vyzee atal akartok byrnya , nem lakoztok hozyw ydeyglen ew raytta , de el vezth tyteketh wr yſten , es el {210} hymth mynden neepek kó̗zzee , oth es czak keweſſen marattok ty nemzethſeeghtekben , Es oth az ollyan yſteneknek zolgaltok ymadwan , kyt ember kezeewel zerzeth , ffanak , es kewnek , kyk ſem lathnak , ſem halnak , ſem ereznek , ſem eeznek , ſem zolnak . Es mykoron ottogyan kereſendytek wr yſtent , megh lelytek ewtet , ha tellyes zywel lelekkel es mynden keſerwſegghel , kyk mynd megh vannak mondwan , read zallandnak . < Ez proffetalas meegh bel nem telth .> Ydenek kedeegh wtolſo reezeeben megh terz the vrad yſtenhez , hogy halgaſſad az ew zawat , akarattyat , mert yrgalmaſſ yſten , az te vrad yſtened nē haagy el teeghed , erekkee el ſem vezth , el ſem feledy az ew fogadaſaath , kyn megh eſkw̋t az the reeghy atyaydnak . Kerdezkeggyel megh reghy ydekró̗l , kyk te eletted voltanak , mywlta wr yſten ez vylagot teremtette , ha leth legyen valamyko ron eellyen dologh , es yſmertettó̗t , hogy ember ew yſteneenek zawat hallya az tyznek kó̗zzó̗le , mykeent te hallottad es lattad , ha teett vala mykoron azonkeppē az wr yſten , hogy hozyayok ez vylagra , es ennen maganak neepet valaztana mynd az ſok nemzetek kó̗zzó̗l nagy mondhatathlan keeſeertetekkel , czodakkal , yegyekkel , nagy ereſſ es hatalmaſſ hadnak es gyezedelemnek myatta , nagy rettenetes lataſoknak myatta , kyket mynd my erettw̋nk teett wr yſten egiptomba ty zemeyteknek lataſaara , hogy megh twdnad , merth nynczen eegyeb yſten az wr yſtenneel , es nynczen teeb czak {211} eegy . Menybó̗l atta megh hallanod az ew zozattyak , hogy megh tanoyttana teeghedet , Es ez felden megh yelentette teeneked az ew nagy tyzeeth , es hallottad az ew nagy zawaat az tyznek kó̗zzó̗le , merth zerette az thy atyatokat , es maganak valaztotta az ew maghzatyt ew vtannok , es kywe hozot tyteketh nagy ereywel hatalmawal egiptombol , hogy el veztenee az nagy , es teenaladnaal ereſſeb nemzeteeketh ty eletteketh hogy tyteketh be vynne , es tynektek adnaa az ygyeerethnek feldeeth erekſeeghw̋l , mynt ez may napon latod . Twggyad azerth , es gondold yol megh the zywedben , merth az felſeeghes ew az egy yſten mynd mennyen , mynd felden , ó̗ryzyed azert az ew hagyomaſaat es paranczolattyat , kyket en megh paranczolok teeneked ma , hogy yol legyen teeneked , es te fyaydnak the wtannad , es meg maradhaſſ ſok ydeyglen az felden , kyt teneked aad the wrad yſtened . Ez leen az terween , kyt eleykben vete Moyſes az Izrael ffyaynak . Ezek az bizonſagok , es cerimonyak , es yteeletek , kyket zola az Izrael ffyaynak , mykoron kywe yeweenek egiptombol , Jordan vyzeenek elwó̗le fogor wó̗lgyeeben , Seon kyralnak fó̗ldeen , ky Eſeebon newó̗ varaſban lakozott , kyt megh ó̗lee moyſes Es az Izrael ffyay , kywe yewen egiptombol mynden feldeet el foglalaak : es ogh Baſen kyrallyanak fó̗ldeet , az amorreoſok kyralynak Jordan vyze elwó̗l , aroernek nap keleth feló̗l {212} , arnon vyze parttyaygh , Sanyr es Hermon heegyeyghlen mynden lapacz feldet Jordan vyzeenek nap keleth feló̗l , mynd az nagy tengheryglen , es mynd faſga hegynek tó̗weeyglen . Ewted Cap Az ydeben hozya hyvaa moyſeſ mynd tellyes Izraelth , es monda ewneky : Halgaſd Izrael az Cerimoniakath , es yteeleteketh , es tó̗rweenyeketh , kyketh ez zolok the fyleydben ez may napon : tanwllyatok megh ewket , es teetemeennyel be tellyeſeyczeetek . My vrwnk wr yſten feryget zerzet mywelw̋nk Oreb hegyeen . Nem az my reghy atyankkal , hanem my velw̋nk , kyk maſtan ez vylagon vagywnk , es eelw̋nk , zynw̋l zynre bezeelleth my velw̋nk az hegyen az tyznek kezzó̗le . En kó̗zbe yaro voltam yſten kó̗zó̗t es ty kó̗ztetó̗k az ydó̗ben , hogy megh hyrdethneem tynektek az ew bezeedyt , mert feeltek vala ty az tyztw̋l , es nem mereetek ffel yeny az hegyre , es monda : En vagyok te vrad yſtened ky kywe hoztalak teghedet egiptomnak fó̗ldeeró̗l , zolgalathnak hazabol . Ne leegyenek teeneked ydeghen yſtenyd en elettem . Ne zerez'' te magadnak balwanth , es ſemy haſonlatoſſagot , ky mennyen awagy fó̗ldó̗n vagyon , vyzben , awagy fó̗ld alath . Ne ymaggyad azokath , es ne tyztó̗llyed . Mert en vagyok te wrad yſtened : Bozzw allo yſten , megh fyzethween az atyaknak ew gonoſſaghyt harmad es neegyed yzygh {213} azoknak , kyk enghemet gyló̗ltenek : es yrgalmaſſagot teewen nagy ſok ezerrel enghem zeretó̗kkel , es en paranczolatymat tartokkal . Ne veegyed the vradnak yſtenednek neveet heyaba , mert nem mwlyk el bozzw allaſnal kyl vala ky heyaba emleltendy . Illyed megh az ynnep napoth , es zentellyed megh mynth megh the wrad yſtened . Hat napokon mukalkoggyal , es teegyed mynden dolgodat , az heted nap ynnep , az az wr nywgodalmanak napya , ſemy dolgot ne teegy ew raytta , the es fyad , leanyod , zolgaad , es zolgalood , ó̗kró̗d , zamarod , es ſemy barom ffyayd . Emlekezzel megh rola hogy te es zolga voltal egiptomba , es ki hozot teeghed onnan the wrad yſtened nagy hatalmaſſaggal , es ereſſ kezzel , annak okaerth paranczolta azth teeneked , hogy az ynnep napoth megh yllyed . Tyztellyed the atyadat es anyadath , mykent megh paranczolta teeneked te wrad yſtened , hogy hozyw nyomw leegy ez feldó̗n , es yol legyen teeneked te yſtenedtw̋l az felden , kyt te neked adando te wrad yſtened . Ne ó̗lly . Ne paraznaalkoggyal . Orſſagot ſe teegy . Ne zooly te baratod ellen hamyſſ tanoſagoth . Ne kywannyad te baratodnak feleſſeegheet , ne hazaat , ne mezeyth , ne ó̗kreeth , ne zamaraat , es ſemyt ky mynd ew hozyaa tartozyk . < Ez kapitalban megh vannak yrwan az yſtennek zent paranczolaty vota keppen .> Ezek leenek az bezeedek , kyket zoola wr yſten mynd tynektek az tyznek kó̗zzó̗le kó̗dbó̗l {214} es homalyoſſaghbol nagy ffel zowal , ſemyt hozyaa nem teween tebbeth , es megh yraa ewketh az keth kew tablakon , kyket annak vtanna ennekem ada , ty kedeegh , mynek vtanna hallottatok vona az zozatot , es az heegyet lattatok vona eeghny , es fyzteleghny , en hozyam yeweetek mynd thy feyedelmek , es neepeknek veeney , es mondatok : yme megh mvtattaa mynekw̋nk my vrwnk yſten ew yſtenſegheet , es felſeghes votaat , es zozattyaat hallook az tyznek kó̗zzó̗le , es megh byzonoytook en may napon hog̋ yſten zolwan emberrel , eelhet ember . Myre halwnk azert megh , es megh emeezzen az nagy tyz ? Ha towabba hallangyok my vrwnk yſtennek zawat , megh halwnk . Myczoda az ember , hogy hallya az eeló̗ yſtennek zawath ? ky az tyz kó̗zzó̗l zool , mykenth my hallook , es eelheſſen ? The ynkab meny eleyben , es hallyad megh myndden mondaſaat , es akarattyaat , es mongyad megh my nekw̋nk , es my halwan , myndeneketh bel tellyeſeytw̋nk . Mynt azt hallotta vona vr yſten , monda ennekem : Megh hallam ez neepnek bezeedeet kyt zola teeneked . Myndent yol zolanak : ky aad ewnekyk olly zywet , hogy feellyenek enghemet , es megh tarczaak mynden en paranczolatymat myndden ydeben , hog̋ elee mentekre legyen ewnekyk es ew fyaynak mynd erekkw̋l erekkee . Meny el azerth es mond azth ewnekyk : teryetek ty ſatortokba . The kedeegh maragy eeth en velem , es megh mondok teeneked mynden paranczolatokat es cerimonyakath , tó̗rweenyeketh , es yteeleteketh , kykre megh tanohad ewket , hogy be tellyeſeyczeek az felden , {215} kyt en adok ewnekyk erekſeeghw̋l . Eryzzeetek megh azert es tarczatok megh kyket paranczolt wr yſten tynektek , ſe yora , ſe balffelee ne hayollyatok , de az wton yaryatok , kyth megh paranczolth , hogy yaryatok , hogy eelheſſetek , hogy yol legyen tynektek , es hozywllyanak ty eeló̗ napyd az felden , kyn erekeſedny akartok . Hatod Cap Ezek azerth az paranczolatok , es Cerimoniak , es yteeletek , kykre megh paranczolaa ty wratok yſtentek , hogy megh tanoytanalak tyteketh , hogy be tellyeſeyczeetek az feldó̗n , kyt ty nektek adando , hogy feellyeetek ty vratokat yſtenteket , es mynden hagyomaſyt es paranczolatyt megh tarczatok , kyket en megh paranczolok ty nektek ez may napon , tynektek , es ty fyatok nak , es vtannotok valo onokatoknak , mygh eeltek ez feldó̗n . Halgaſd Izrael , es ved ezedbe , tellyeſeycz be azokath , kyket paranczolth teeneked te vrad yſtened , hogy yol legyen teeneked , es megh zaporoggyal ez feldó̗n , mykeent megh fogatta wr yſten az the reghy atyaydnak . Halgaſd Izrael : az ty vratok yſten , egy wr yſten . < Zereſſed yſtent myndennek felette .> Zereſſed azerth the vradat yſtenedet , the tellyes zywedbó̗l , the tellyes lelkedbó̗l , the tellyes ereſſeeghedbó̗l . Es leeznek ez bezeedet kyketh en paranczolok teeneked ez may napon the {216} zywedben , es bezeellyed megh ewketh the ffyaydnak , es azonokban elmeelkó̗ggyel ylween te hazadban , es yarwan the wtadon , alwan , es ffel kelween , Es kó̗ſſed ewket the kezeydre yegyw̋l , es leeznek es foroghnak the zemeydnek elette , es yryad ffel the hazad aytoynak felſſew , es alſſo kó̗zó̗byn . Mykoron bel vyend teeghed te wrad yſtened az yo feldre , kyt megh fogadot the reeghy atyaydnak Abraamnak , yſaaknak es Jacobnak , es neked adangya az nagy yo varaſokath , kyketh te nem eppeytettel , nagy hazakat tellyes kazdaghſagghal , kyketh te nem gyeytettel , es az czatorna kwtakat , kyketh te nem aſtal , zó̗lew lwgaſokath es olay kerteket kyket the nem palantaltal , es eyendel mynd azokbol , es megh eleeghó̗dendel : oyyad magadat zorgalmatoſſaggal , hogy el ne feleggyed el te vradat yſtenedeth , ky kywe hozot egyptombol , erek zolgalathnak hazahol . The vradat yſtenedet feellyed , es tw laydon czak ewneky zolgalʼʼ es az ew neweere eſkw̋ggyel . Ne mennyetek az ydeghen yſtenek wtan , mykent mynd az ydeghen nemzetek , merth az bozzw allo yſten the kó̗zó̗tted vagyon , hogy vala mykoron megh ne haraghwggyeek te ellened , es el vezeſſen teghedet ez feldnek zyneeró̗l . Ne keeſerczed the vradat yſtenedeth , mykenth megh keeſerteed az keſeertetnek helyeen . Tarcz megh te vradnak yſtenednek paranczolatyt , yteeletyt , byzonſaghyt , es Cerimonyayt , kyketh mynd meg paranczolth teeneked , es azth teegyed my kellemeteſ es yo wrnak elette , hogy yol legyen teeneked es , {217} es erekedheſſel az yo feldó̗n , kyt megh ygyerth wr yſten az te reghy atyaydnak . Mykoron azert ennek vtanna az te fyad kerdendy te tw̋led , myth akarnak az eellyen paranczolatok , es Cerimonyak , mongyad azt ewneky : ffarahonak zolgalt zolgay valank egyptomba , es ky hozot mynket wr yſten egyptombol nagy hatalmaſſal , nagy czodakath , es retteneteſſeegheket teewen , egyptomba faraho ellen , es mynden haza ellen my elettw̋nk , es ky hoza mynketh onnan , hogy be hozwan adnaa mynekewnk ez feldet , kyt megh fogatot vona az my reghy atyaynknak . Annak okaerth megh paranczolta mynekw̋nk , hog̋ az ew paranczolattyat teenó̗k , kyket ma zemeddel latz , Es hogy feellyek my wrwnk yſtenth , hogy yol legyen mynekw̋nk myndden ydó̗ben , mykeent ez may napon es vagyon , es yrgalmaſ lezen my hozyank , ha megh tartandwnk mynden paranczolatokat my vrwnk wr yſtennek elette , mykent megh paranczolta my nekw̋nk . Heted Cap Halgaſd Izrael , the ez may napon atal meegy az Jordan vyzeen , hogy el byryad az nagy nemzetek , kyk teenaladnaal ereſſebbek , nagy varaſokat , kyk mynd az eghygh kewfallal vannak he kereythween , nagy magaſſ allapatw neepeketh , az Enakym oryaſnak ffyayt , kyket zó̗mó̗tó̗kkel lattatok , kyk ellen ſenky nem alhath . Megh twdod azert ez may napon , hog̋ the vrad yſten meegyen be the eletted megh emeeztew tyz , ky el romth , es el {218} vezth myndeneketh te zyned eló̗l hertelen , mykenth megh mondotta . Ne mongyad azert the zywedben , mykoron myndeneket el veztend wr yſten te zyned eló̗th : Az en ygaſſagomerth hozot enghē be wr yſten ez feldet byrnom , myerth az ew nagy kegyetlen es yrgalmatlanſagokert veztette el wr yſten mynd az ydeghen nemzeteketh the eletted . Azert teghed es nem az the ygaſſaghoderth es yo voltoderth wyzen be az yo feldnek byrodalmara , de hogy az ew mondaſa be tellyeſedneek , kyt fogadaſ zerent megh ygyerth vona Abrahamnak , Iſaknak , es Jacobnak , az the reghy atyaydnak . Twggyad azert hogy nem az the ygaſſagodert aggya teeneked wr yſten yo feldet erekſeeghee , myert kemeen nyakw leegy . Emleycz megh , es ne ſeled el mykep pen haraghra reemó̗yteed the wradat yſtenedet az pwztaban , es mykeppen az ydó̗tw̋l foghwa hogy ky yettel egyptombol , mynd ez helygh koronked wr yſtē ellen rwgodoztaal . Oreb hegyeen es haraghra remeyteetek , es en ream nagyon megh haraghwan , el akara teeghed el vezteni ez feldnek zyneerol , mykoron ennekem az paranczolathnak tablayth adaa , es negywen ee nappaa leek az hegynek teteyn , eetelnel , ytalnal kyl . Es akkoron ennekem adaa az keth kew tablakath , kykre ennen maga wr yſten wyyaywal be yrth vala mynd az bezedekkel , kyket ennen zayabol hallatok az heegyen {219} az egghew tyz kó̗zzó̗l , mykoron az ſok neep oda gyw̋lth vala . Mykoron azert az negywen napok el mwltanak vona , monda wr yſten ennekem : kel ſel , meeny alaa hamar , mert az the neeped , kyt kywe hoztaal egyptombol hamar el haylot az wttrol , kyt megh mwtattal ew nekyk , es foalloth yſtent zerettenek ew magoknak . Eſmegh vgyan ottan mōda ennekem wr yſten : Latom hogy ez neep kemeen nyakw legyen , haggy el enghemet hogy vezeſſem el ewtet , es tó̗ró̗llyem el ez feldnek zyneeró̗l , es zerezlek teeghed nagyob es ereſſeb neepnek elettek yarowa honnem mynth ez . Mykoron azert az egghew hegyró̗l alaa zallaneek : az keth kew tablakat kezembe tarthwan es lattam vona veethkó̗zveen az ty balgatakſaghtokat ty wratok yſtennek elette , es hogy entett borywth zereztetó̗k vona , es ollyan hamar az ew wtat el hattatok vona , el eyteem az keth tablakat en kezeymbó̗l , es el tó̗reem az heegy alath . Es le eſeem wr yſtennek elette , eſmegh nyegywen ee es nappaa mynt annak elette , ehen zomeehon eſedezwen vr yſtennek elette az ty bynetekeerth , mert feelek vala wr yſtennek haraghyatwl , hogy tyteketh hertelen el ne veztenee . Es megh halgata enghemet az vttal es . AAron pap ellen es nagyon megh haraghweek , es akaraa el vezteny ewtet es , de en azerth kenyergheeſth teek , Az ty byneteketh kedeegh az az ah boryw {220} kepeth lee ragadwan , az tyzbe veteem , es mynd fothlannaa el tó̗reem es porraa teween az folyo vyzbe veteem . Annak vtanna az nagy eegghó̗ tyzben , az keſertethben , es az hwſnak kyvanſagaban az temeteeſnek helyeen es ſok keppen yndoytatok haraghra wr yſten , es mykoron megh kymletek az ygyeerethnek feldeeth , es megh wtalatok , megh zydalmazwan wr yſtennek ygyeeretyt es paranczolattyath , es nem hyweetek ew neky , ſem az ew bezeedeet nem akaratok hallany , De koronkeed dagalyoſok voltatok mywlta foghwa yſmertelek : Azerth azonkeppen ymadeek tyerettetek mondwan : keerlek wram yſten ne vezeſſed el ez te neepeth es erekſeeghó̗det , kyt ky valtottaal the nagyſagot zerent , kyt kywe hoztaal egiptombol nagy hatalmaſſaggal . Emlekó̗zzel megh the zerethew zolgaydrol , Abrahamrol , yſaakrol , es Jacobrol . Ne neezzed ez neepnek ew kemeen voltat , es go noſſagat es byneeth , hogy ne mongyak kyk ez feldó̗n lakoznak : Nem vyhety vala , wgy mond , be ewketh az ygyeerethnek fó̗ldeeben , de gyló̗lte ewket , annak okaerth vytte ky ewketh hogy mynd el veztenee az pwztaban . Nam azert the neeped es te erekſeghed , kyth nagy eró̗wel valtottaal ky egyptombol az zolgalathnak hazabol . Nyolczad Ca Az ydeben monda ennekem wr yſten : zerez'' eſmegh ket kew tablakat , mynemw̋k az eleebbelyek voltanak , kyket el tó̗rttel , es yew̋ ffel hozyaam ah hegyre , zerez'' annak vtanna fabol egy ladaat es , es {221} yme en megh yrom az elebbely ygheeketh , es teegyed az ladaban , es mykoron mynd azonkeppen tettem von̄ , helheteem ewketh az ladaaban , kyk ez may napon es ott vannak . Onnan fel kelween az Izrael ffyay berothbol zallanak megh moſerothban , es oth aaron megh hala , ky helyet kele ffel eleazar az ew ffya . Onnan yeweenek gadgadhan , onnan yetabatanak vyzes fó̗ldere . Az ydeben ott maganak valaztaam leuinek nemzeteet , hogy az yſten zekreenyet es ſatoraat hordoznaa , es vrnak zyne eló̗t allana zolgalwan koronkeed es wrnak neweeben , myndent megh aldana , mykeent lattyatok . Annak okaert ne volth leuinek reeze ſem erekſeghe az ew attyaffyaywal , de ennenmaga az wr yſten ewneky erekſeghe , mykent megh ygyeerte az wr yſten . Monda azert ennekem az wr yſten : Meny el , yary az neep eló̗th , hogy byrhaſſa el az feldet : kyn en megh eſkw̋ttem az ew attyaynak . Azert ymaran , O Izrael , mynd ezekert myth keer es kywan tetw̋led the vrad yſtened , hanem czak hogy feellyed te vradat yſtenedet , es az ew vtayban yary , es zereſſed ewtet , es zolgaly ewneky te tellyes zyweddel , lelkeddel , es ó̗ryzzed te vradnak hagyomanyt mynd az Cerimonyakkal eegyetembe , kyket en ma teeneked megh paranczolok , hog̋ yora legyen theeneked . Yme te vrad yſtenee mynd az {222} meny , es menyeknek meennye , az feld , es myndenek kyk ew bennó̗k vannak , de maga meegh es az te reghy atyaydhoz eggyeſwlth , es zerette ewket , es ew maganak valaztotta ew nemyth nemzetyt ew wtannok , az az tyteketh , mykeppen ez may napon lattyatok . Metellyeetek kó̗rw̋l azerth ty zyweteknek heyazattyath , es az ty nyakatokat hayczatok megh , hogy ne legyetek ollyan kemeenyek mynt annak elette az thy reghy atyatok , mert az ty vratok yſten , ew mynden yſteneknek yſtene , es wraknak wra , nagy , hatalmas , es rettenetes yſten , ky ſem zemeelth , ſem ayandekot be nem veezen . Ollyan yteeletet teezen az arwanak mynth az ezwegynek , zerety az yeweweent es , es mynd eeledelt mynd rwhazatot ad ewneky : ty es azert zereſſeetek az yeweveenyeketh , mert ty es yeweveenyek voltatok egiptomba . Azert te vradat yſtenedet feellyed , es czak ewneky zol gallʼʼ , ew hozya ragazkoggyal , es az ew neweevel eſkw̋ggyel . Ew teeneked dyczeereted es yſtened , ky thee veled ez nagyſagos es rettenetes dolgokat tette , kyket mynd az the zemeyd yol lattanak . Hethwen leelkekkel zallanak le az the atyayd egyptomba , Es yme ez may napon ymaran anneera megh zaporoytot theghed wr yſten , mynt az egheknek zamlalhatatlan Cyllaghy . Kylenczed Cap ZEreſſed te wradat yſtenedeth es tarcz megh az ew paranczolatyth , Cerimoniayth yteeletyt es hagyomaſyth mynden ydeben . yſmeryeetek megh ez may napon , kyketh nem twdnak az ty ffyaytok , kyk vtannotok {223} leznek , es azokat nem latthattyak , wr yſtennek bó̗lczeſſeeghes twdomanyath , ew nagyſagos voltaat es karyanak ereyth , czoda teetelyth , es myndden dolgayt egyptomban ffaraho kyralnak , es mynd ew fó̗ldeenek , es mynd tellyes egiptombely ſeregheknek , lowagoſoknak , es zekeró̗knek , mykeppen es boroytaak ewketh az vereſſ tenghernek vyzey , mykoron tyteket yzneenek , kyketh mynd el veztee wr yſten mynd ez may napyglan . Tynektek kedeeg myth teen az pwztaban , myglen ez herreywthnatok ; Myt datannak , es Abyronnak Elyab fyaynak , kyk valanak Rubennek nemzety , kyk az feld megh nylwan el ſyllyedeenek mynd ew hazokkal , es ſatorokkal eegyetembe . Mynden dolgaat lattatok wr yſtennek kyket tett thy kó̗ztetó̗k , hogy mywel ty es megh tartanatok myndden paranczolatyth , kyket en eleetekben adok ez may napon , hogy az yo felden kyre mentek ſok ydeyglen eelheſſetek , ky nem ollyan vyzes feld mynt egyptomnak fó̗lde , de heegyes fó̗ld , kyre koronked wr yſten menybó̗l aad harmatot es eſſet reaya . Ha azerth enghedendez az en paranczolatymnak , kyt en ez may napon paranczolok teneked , hogy zereſſed the wradat yſtenedeth , es zolgalʼʼ ewneky the tellyes zywedbó̗l es lelkedbó̗l , mynden ydew zerent valo eſſeketh aad az the feldedre , hogy mynd gabonath , borth , {224} olayth , es fyweth gyeytheſſ be az mezó̗rOl mynd baromffynak , mynd embernek eeleteere . De oyyatok magatokath hogy el ne zakaggyatok wr yſtentw̋l , es eegyeb ydeghen yſtennek zolgallyatok ymadwan ewketh , kyn wr yſten megh haragghwggyeek es be rekezzee az menyorzagot hog̋ ez feldre eſſeth ne aggyanak , es ez feld el zaraggyon , es ne teremtheſſen : ty es kedeg hertelen ez vezzetek az yo feldró̗l , kyt vr yſten adando tynektek , veſſeetek ez en bezeedymeth ty zywetekben es lelkethekben , es fygghezzeetek ffel yegy zerent ty kezeteken . Tanohatok megh ty ffyatokath reaya hogy azokban elmeelkó̗ggyenek . Ha azerth megh tartantod az paranczolatokat , kyketh en hagyok te neked ez may napon , el vezty wr yſten mynd az neepeketh , es the ellenſeghydet , kyk te eló̗tted , es te ellened vānak , es el byryatok azokath , kyk te na ladnaal ereſſebbek , mynden hel kyt megh nyomand the labad tyeed leezen , az nagy pwztatwl foghwa mynd az nagy Ewffrateoſ vyzygh , es mynd az nap nywgaty tengherygh leeznek az the hataryd . Senky nem alhat ty ellentek , az ty retteneteſſteketh , es feelelmeteketh , myndenekre reaya vethy wr yſten mynden felden , mykeppen megh mondotta wr yſten . yme azert eleetekbe vetó̗m ez may napon mynd az aldomaſth , mynd az athkot . Aldomaſth ha enghedendez wr yſtennek paranczolatynak , kyt en paranczolok teeneked ez may napon : Athkot ha nem enghedendez , es el tawozandaz {225} az wtrol , kyt en ez may napon megh yelentek , es eegyeb ydeghen yſtenek wtan yarandotok . Mykoron azert be menendez az yo feldre veſſed az yſteny aldomaſth garyzym heg̋re , es az athkot hebal hegyre , az Jordā vyze elwee , nap nywgattra az kananeoſnak fó̗ldeen , kynek lakaſa vala galgalban . Ty azert ymaran atal mentó̗k az Jordan vyzeen lakozny , laſſaatok hogy be tellyeſeyczetek minden Cerimoniakat es yteeleteket , kyt en ez may napon paranczolok tynektek . Tyz Ca Ezek az paranczolatok es yteeletek , kyket kel teennetek az feldó̗n howa mentek lakozny myndenkoron , mygh ez vylagon eeltek . Hannyatok ffel mynden helyeketh hol oth mynd az ydeghen nemzetó̗k ymattaak ew yſteneketh , kyketh ty akartok el byrnya , mynd magaſſ heegyeken , mynd kyſded halmokon , es myndden leweles faaknak alatta , hannyatok el az oltarokath , teryeetek az balwan ozlopokath , az berkó̗keth tyzzel eegheſſeetek , es az Balwan keepó̗keth mynd az feldre veryeetek , es az ew newezetó̗keth el kennyeetek ew helyró̗l . Ne teegyetek wgyan kedeegh az thy wratok yſtennek , de az herre gyw̋llyetek myndnyayan , kyth az thy wratok yſten valaztand , es ott aldozzatok myndden aldozatot , az ty vratok yſtennek , es myndden ayandeektokat es fogadaſtokath be tellyeſehetek . Es otth eegyetek , ygyatok , es vygaggyatok , {226} ty wratok yſtennek zyne eló̗th mynden yoban , kykkel wr yſten zereth teeghedeth . Azonkeppen ne teegyetek otth akkoron , mynth my maſtan teezw̋nk , hogy ky mynd az ew yteelety zerenth mywelkó̗ggyeek , merth meegh ez may napyglan nem ywttatok az megh ygyerth nywgodalomra es lakodalomra . De yme atal mentek az Jordan vyzen , es be ywttok az nywgodalomnak feldere , kyt ty wratok yſten adando tynektek , es ſemy ellenſeeghtw̋l valo feelelmetek nem leezen . Azerth oyyad magadat , hogy ne aldozzad the dezmaydath es yawydat myndden helyen yſtennek , hanem czak , kyt wr yſten valaztand , hol oth az ew zent newe hywattatyk , azon nemzethben kyt arra valaztand . Vala myt kywanand te lelked eenny the yozaghyd kezzó̗l , akar zepló̗ſ legyen , akar zepletelen , myndden felee baromfyw kó̗zzó̗l zabadon eheted , czak hogy veereeth megh ne eegyed , de mynt az vyzet el haggyad omlany az felden , mert myndden baromffynak eelew lelke ew veereben vagyon . Nem ehetó̗l azok kezzó̗l , kyketh aldozandaz , awagy fogadandaz wr yſtennek vala mely falwdban es varaſodban hol ott lakozol , de azon helyen , kyt the wrad yſten valaztand . De azth megh halgaſſad es megh tarczad , kyk mynd megh vannak paranczolwan , hogy yol legyen teeneked , es the ffyaydnak te wtannad mynd erekkee , mykoron te azt teended , ky yo es kellemetes {227} te wrad yſtennek zent zemey eló̗th . Mykoron el veztendy te be meeneeſedre mynd ez ydeghen nemzeteketh , mynd az fó̗ldekró̗l , kyn the lakozando vagy , Es ne mongyad te zywedben mykoron nywgodalmad leend , mykenth ez ydeghen nemzeth tyztelte az ew yſtenyth , en es azonkeppen tyztelem . Ne teegy azonkeppen the wradnak yſtenednek , mert mynd azollyan athkozot dolgokat , kyket wr yſten gyw̋ló̗l , tetteek ew yſteneknek , kyk ez felden lakoztanak , aldozwan ew fyokath leanyokath az balwannak . Azert czak azokath teegyetek ty wratoknak , kyketh en megh paranczolok tynektek ez may napon , ſemyt el ſe vegyeetek , hozyaa ſe teegyetek tebbeth beló̗le . Tyzen egy Cap Ha mykoron tee kezetted nezew awagy proffeta tamadand , ky yewendó̗t aw yegyeth latand , es mondand , es azonkeppen be telendyk mynth mondangya , es annak wtanna azth mondangya teeneked : mennyw̋nk el , kó̗weſſek ydeghen yſteneketh , es zolgallywnk ewnekyk . Ne halgaſſad az olyan proffetanak es neezó̗nek bezeedyth , merth akkoron megh keſerth teghed te wrad yſtened , hogy megh laſſa ha zereted awagy nem ewteth te tellyes zywedbó̗l , es tellyes lelkedbó̗l . Azert az ollyan hamyſſ proffetat es nezó̗t megh kel ó̗lny , mert vzak annak okaert zolth tynektek , hogy el hayczon es el fordohon tyteketh wr yſtentw̋l , ky kywe hozot tyteketh egyptomnak feldeebó̗l , {228} es az erek zolgalathnak hazabol kywe valtoth , es veſſed kywe az gonozt teebeló̗led . Ha mykoron the atyadffya , awag̋ fyad , leanyod , es feleſſeeghed , awagy yo baratod , kyt wgy zeretz mynd lelkedeth , tythkon teeneked azt mondangyaath keeſerthween : mennywnk el , zolgallywnk ydeghen yſteneknek , kyket ſem te nem twtz , ſem az the reghy atyayd nem twttanak , kyknek mynd az ydeghen nemzetek zolgalnak ymadwan mynd ez vylagh zerent : Ne enghegy ew nekyk , es ne halgaſſad ewketh , ne enghegyen ewnekyk az the zemed hogy yrgalmaſſagot tenneel ew veló̗k , es el ne tythkollyad ewketh , de ottan megh ó̗llyed . Az the kezedet veſſed elezer ew reea , es annak vtanna mynd az kó̗z neep , es megh kewezveen hallyon megh , mert el akarth teghed zakaztany the wrad yſtenttw̋l , ky kywe ho zot teghed egyptombol az erek zolgalathnak hazabol , hogy azt lathwan , es halwan mynd tellyes Izrael megh feelelemyek , es ſoha ſenky ollyan dolgot ne teegyen . Ha mykoron vala mely varaſban Izrael kó̗zzó̗l hallandaz ollyan hyrth es bezeedet , kellyw̋nk ffel , wgy mond , ymagywnk ydeghen yſtent , es az bezeednek byzonſagara ywtannak , ottan myndden ember ffel kellyen , es az varaſban lakozokath mynd megh ó̗llyeek , ſe barom allatoth , ſe embert ew benne eelny ne haggyanak , es myndden az varaſban valo yozagot az varaſnak wczayara gyeyczenek , es mynd az varaſſal eegyetembe fel {229} gyohak , es fondamentomabol kywe eegheſſeek , es erek temeteeſ legyen otth the wrad yſtennek zyne eló̗t . Senky towabba ffel ne tamazza , es megh ne eppehee az varaſth , es ſemyth magadnak ne veegy az athkozot yozaghban , hogy wr yſtennek haraghya el fordwllyon te rolad , es yrgalmazzon the veled , es megh ſokaſohod teeghedet mynt megh fogatta az te reghy atyaydnak . Azerth tarcz megh myndden paranczolatokath kyketh en teeneked hagyok ez may napon , hogy mynd azth teegyed ky kellemetes , the wrad yſtennek zent zyne eló̗t . Tyzen kettó̗d Cap LEgyetek ty wratok yſtennek ffyay . Soha az hallottath megh ne metellyetek , megh nyryeetek , mert zent neepe vagy the wr yſtennek , es ennenmaganak valaztot teghed mynden nemzethek kó̗zzó̗l , hogy ewneky zeretew neepe leegy , mynden felee neepek kó̗zzó̗l , kyk ez feldnek zyneen lakoznak . Semy lelkeſ allotat ky zepló̗ſ , es nem leend tyzta , ne eegyetek , akar barom allat legyen , akar vad , akar madar , akar vyzbe lakozo hall , de koronkeed tyzta allattal eellyetek , ſemyt meg holtat , awagy beſtye martat ne eegyetek . Ha mykoron zarandeek , es zallo ember vagyon te kapwdnak beló̗le , awag̋ yngyen awagy aaron , mynden zykſeeghre valoth agy ewneky , hogy legyen mywel {230} eelny , merth the zent neepe vag̋ te wradnak yſtenednek . Mynden gabonadnak tyzedeeth ky valazzad kyk eztendenkeed teremnek the feldedben , es eegyel ew benne te wrad yſtennek elette az zent helyen kyth arra valaztand , hogy ott hywattaſſeek az ew zent newe . Koronkeed the gabonadnak , borodnak , es olayodnak tyzed reezeeth , es te barmodnak elſew zyletteet ffel vygyed az zent herre , hogy tanwllyad feelny the wradat yſtenedeth mynden ydó̗ben . Ha mykoron kedegh hozyw leend az wt , es az heely , kyt valaztand wr yſten , es teeghedeth myndenben megh aldand , wgy hogy myndenth az herre nem vyhetendez , myndenth el adwan arwlvan , vyd kezedben el az araath , es meny az herre , kyt the wrad yſtened valaztand , es azon penzbó̗l veegy myndent vala myt kewan the lelked eetelth , ytalth , es vygan lakozzaal the wrad yſte ned zyne eló̗th , mynd hazad neepewel eegyetembe , es az leuitawal ky the kapwdnak beló̗le lakozyk . De oyyad magadat , hogy el ne haggyad ewteth , mert annaal teb reeze nynczen the yozagodban ewneky , hanem czak kyth megh eezyk , yzyk . Harmad eztendeben valazd ky the deezmadath myndenbó̗l , kyk newekednek theeneked azon ydó̗ben , es helyheſd le the wdwarodban , es el yeween az leuita nemzeteebó̗l valo pap kynek egyeb reeze nynczen the erekſeeghedben , es vala meely yeweveen zarandok ezwegy , es arwa , kyk the kapwdnak beló̗le lakozannak , es azon reezbó̗l eeleghet {231} eeznek , yznak , es megh eeleghednek , hogy annak okaerth megh algyon teeghed the wrad yſten mynden the kezeydnek mwkayban koronked . Tyzen harom Cap HEted eztendó̗ben kedyglen boczanatod teegy , ky eellyen zeer alath lezen : Vala meely embernek adoſſaga le̋end ew attyaffya ffyanak , awagy vala meel barattyanak , akkoron megh nem keerhety , merth boczanathnak eztendey az wr yſtennek . yeweveentw̋l es zarandeektwl megh keerhety , de ew palogar tarſſatwl , es kó̗zelytw̋l nynczen hatalma megh keerny , Es ſemykeppen fogyathkozot es koldwſſ ne leegyen thy kó̗ztetó̗k , hogy megh algyon teeghed the vrad yſten az felden , kyt te neked adando erekſeeghw̋l , de wgy hogy ha akarandod halla ny es megh tartany the wrad yſtennek zavaath , es paranczolattyaath , es megh aald teeghed mykenth megh fogatta . Mynden fele nemzethtw̋l oſorath veez , thee kedeegh ſynkytw̋l kelczen nem keerz . Sok nemzeteken wralkodol , thee raytad kedeegh ſenky nem wralkodyk . Ha vala ky the atyadffyay kezzó̗l eeggy zeghenſeeghre ywtand , ne dagazwllyad be ew eló̗tte the zywedeth , megh ſe vongyad the kezedeth , de kywe nyſſad az ollyan zegheennek , es agy kelczó̗n ew neky myndent , kyre zyghſeeghe le̋end . Oyyad magadath , hogy valamykoron gonoz gondolat zywedeth megh ne banczya mondwan : En {232} nem adom , merth yme hol kó̗zel vagyon az heted eztendew az boczanathnak eztendey , es arra neezween el fordobad the zemeydeth az the zeghenſeeghre ywtoth atyadffyarol , es ſemyt ne agy ew neky vala myth keer : hogy ne kyaczon the ellened vr yſtenre , es ne veethkó̗zz''eeh Ne teegy ſemy alnokſagoſſ hamyſſagoth ew zykſeegheenek ydeyn , hogy megh algyon teeghed the wrad yſten myndden ydó̗nek reezeben . Ne leegyenek zegheenyek az the erekſeeghednek fó̗ldeen : annak okaerth azth paranczolom en teeneked ez may napon , hogy ky nyſſad az te kezedeth az the megh nyomorodot zeghen atyadffyanak , ky teeveled eggyw̋t lakozyk . Mykoron te the atyadffyay kó̗zzó̗l vala kyt aaron megh veendez , es hath eztendeegh zolgaland theghedet : heted eztendó̗ben zabadon el boczaſſad ew teth . Ha azert vala kyt azonkeppen zabadſſaggal megh ayandekozandaz , ſemykeppen the hazattwl heevon el ne kylgyed , de wttra valot agy ewneky de barmodbol , te zeerw̋dbó̗l , es the ſaytodbol , kykkel theghed the wrad yſten megh aldot . Emlekezyel megh rola , hogy te es zolgalth zolga votal egyptomba , es kywe zabadoytot the wrad yſten onnan , annak okaerth en es azont paranczolom te neked ma . Ha kedegh nem akarand te tw̋led el tawozny , azerth hogy zereth teghedet , es az the hazadat , es hogy yol yſmery dolgaat te nalad lenny , {233} ottan veegy eegy arath es fwrd atal az ew fyleyth the hazad aytayan , es erekkee valo zolgaad leezen teeneked . Az zolgalo leannak es azonkeppen teegy . Ne fordohad el the zemeydet ew rolok mykoron el boczatandod ewketh zabadon . Merth az bereſnek beerezēt zolgalth teeghed hath eztendeegh , hoǵ megh algyon theghed the wrad yſten mynden dolgaydban . The barmaydnak , es yohaydnak elſew zylettyt , vala my zyletendyk hym nemzeth , azth koronkeed wr yſtenuek aldozzad . Soha ne zancz ó̗kó̗r baromnak elſe zyletten , ſe the yohodnak elſe zyletteeth megh ne nyryed , de azonkeppen ffel vygyed az herre kyt the vrad yſten valaztand . Ha kedegh vala my macula zeple leend ew benne , awag̋ ſanta , awagy vak , ondok es beteg , ne aldozyad azth te wradnak yſtenednek , de az tennen hazadnaal eegyed megh ewketh , czak azth tarczad meg hogy ew veereketh meg ne eegyed , de el onczad az felden mynt az vyzed . Tyz neg Ca Az wyonnal valo gabonanak , es az tawaznak elſew ydeyth megh tarczad , hogy az hoſwethnak ynnepeeth megh zó̗ró̗zzed te wradnak yſtenednek . Merth azon honabba hozot kywe teghed the wrad yſten egyptombol eeyyel , azert aldozzaal ffaſeeth te wradnak yſtenednek de yohaydbol es te ekreydbó̗l azon helyen , kyt valazttand wr yſten , hogy ott lakozyeek az ew newe . Ne eegyel ew raytta kowazos kynyereth , heeted napygh eezel kó̗ltethlen pogaczat , zomorwſaghnak kynyereet , merth nagy feelelembe {234} yettel ky eegyptombol , es megh emlekó̗zyel the ky yeweeſednek napyarol egyptombol mygh eelz'' ez vylagon . Az heet napokon ne leeletteſſeek kowazos kynyer de lakozaſodnak feldeen , es az aldozatnak hwſaban , kyt eſtennek aldoznak wr yſtennek , emeeztethlen hollalyg . Egy varaſodban ſem aldozhatol ffaſeeth , kyketh te wrad yſten adando teeneked , hanem czak az helyen kyt wr arra valaztand hogy oth lakozyeek az ew newe . Azert eſthwe aldozyad megh az faſſeeth , myert hogy az ydeben erettel ky egyptombol , es azō aldozattra valo hwſban fezz'' eleghet myneere zykſeegh , es eeǵyel , es lakozzaal the wradnak yſtenednek elette , az helyen kyt arra valaztand , es reegghel ffel kelween , meny the hazadhoz . Hath napokon eegyel pogacza kyńereth , heted napon , myerth ynnepe napya vagyon the wradnak yſtenednek , ſemy dolgot ne teegy . Annak wtanna heeth heteketh zamlaly teemagadnak az naptwl foghwa , kyn el kezdendez arathny , es azon heteknek ynnepeeth yllyed te wradnak yſtenednek the kezedbely zabad mwkadnak ayandeekath , es vygan lakozyaal the vradnak yſtenednek zyne eló̗th thennenmagad , es fyad , leanyod , zolgad es zolgalo leanyod , es az leuita nembó̗l valo pap , ky az the kapwdnak beló̗le lakozyk , yeweveen , arwa , es ezwegy , kyk mynd thy veletek lakoznak , ott azon {235} helyē , kyt valaztand the wrad yſtened , es meg emlekó̗zyel rola , merth the es zolga voltal egyptomba , annak okaerth megh tarczad es be tellyeſehed , kyk mynd megh vannak paranczolwa . Annak felette az ſator yaraſnak ynnepeeth es megh yllyed heted napyglan , mykoron be gyeytended te zyredró̗l es ſaytodbol te yawydath , es vgyan lakozyaal azon ynnepen the , es fyad , leanyod , zolgaad , es zolgalo leanyod , Leuita nemzete , yeweween , arwa , es ezwegy , kyk mynd lakoznak the kapwdnak beló̗le . Heeth napokon ylly ynnepeth the wradnak yſtenednek azon helyen kyth wr yſten valaztand , es teghed megh aald the wrad yſtened mynden yawydban , es mynden kezed mwkayban , es koronked nagy eremben lezz . Harom yzben eztendenked megh yelenteſſeek mynden fyrffywy maghzat the nemedbó̗l wr yſtennek elette , az helyen kyt wr yſten arra valaztand hoſweethnak ynnepyben , heethbe hagyonak ynnepyben , es ſator yaraſnak ynnepyben ſenky ne mennyen heewon wr yſtennek eleyben . De ky mynd wr yſtennek aldomaſa zerenth vygyen aldozattra valot wr yſtennek zyne eleybe . Zerez'' byrakath es yteelew meſtereketh the varaſydban , kyketh the wrad yſten adando teeneked , mynd te nemzetyd zerenth , hogy ygaz yteelettel yteellyeek az kó̗z neepeth , ſem eegy felee , ſe maſ felee ne hayolwan . Ne veegy zemeelth , ſem ayandekot , mert az ayandekok megh vakoyttyak az belczeknek zemeyth , {236} es el valtoztattyak az ygaznak bezedyth , azerth mynden ygazath ygazan yteelʼʼ , hogy ſokaygh eelheſſ az felden kyn lakozando vagy , kyt the wrad yſtē aad teeneked . Se haraztoth , se eegyeb ffaat ne palantalʼʼ the wrad yſtennek zenth oltaara melleth , es ſemy ozlopot ne zerez'' temagadnak , kyketh mynd gyw̋ló̗l te wrad yſtened . Ne aldozyal te wradnak yſtenednak ſe ó̗kró̗th ſe yohoth , kybē vala my nemw̋ zeplew vagyon , mert wtalatos the wradnak yſtenednek elette . Tyzen ewtó̗d Cap MIkoron vala mely varaſodnak kapwya beló̗l , kyketh te wrad yſten adando teeneked , vala mely fyrffyw , awagy azonyallath , kyk gonozth teegyenek es atal haghyak wr yſtennek zerzeeſeeth , tanaczolwan hog̋ el mennyenek , es ydeghen yſteneketh zolgallyanak ymadwan azokath , Napot , es holdat , es mynden mennyey czodakath , kyketh en nem paranczolttam , es azollyannak teenalad hyre le̋end , es halwan megh kereſended , es ygaznak talalandod , myerth ollyan athkozot dologh leelettetó̗th Izraelben , vonnyad kywe az ollyanth az varaſnak kapwyara , es oth megh kewezyed ewteth , keth byzonſaghnak awagy haromnak zaya atal , el vezz , kynek megh kel halny . Senky megh ne ó̗letteſſeek czak eegynek byzonſagawal . Elezer az tanoknak ew kezee ó̗ly megh ewteth , es annak vtanna az kó̗z neepnek ew {237} keze vetth keweth ew reaya . Ha mykorō nehez es kethſeeghes yteelet tamadand az veer teewó̗k kó̗zó̗th , es az pokloſok kó̗zó̗th , es eegyeb okok kó̗zó̗th , es veegheere nem mehetennek , ottan kel ffel , es meny az herre kyth the wrad yſtened valaztot , hogy ot lakozyeek az ew zēt newe , es meny az leuita nemzeteebó̗l zarmazot papy feyedelemhez , es az byrohoz ky az ydó̗ben oth le̋end , es twdakozyaal megh ewtw̋ló̗k , es megh yelentyk teeneked az ygaſſagot , es wg̋ teegy mynth ewk mongyaak , es azoknak ſentenciayokat keweſſedh , es annak kyw̋le ſe yora ſe barra ne hayoly . Vala ky kedeegh keweel le̋end es nem akarand enghedny az ydew bely papnak paranczolattyanak , ky wr yſtennek zolgal , es az ydew bely yteeló̗ byro decretomanak , megh hallyon az oly ember , es vedd ky az gonoſſagot Izrael kó̗zzó̗l , es az kó̗z neep azth hallwan , myndden feellyen kewelkó̗dny . Mykoron be ywtandaz az erekſeeghben , kyt the wrad yſten adando teeneked , es azth mondandod : keralth teezek en magamnak , mykenth az teb nemzeteknek vagyon , ollyath teegy , kyt te vrad yſtened valaztand ty atyatokffyay kó̗zzó̗l . Nem tehetz kyralth maſ fele neepnek nemzeteebó̗l , ky nynczen az the atyadffyay kó̗zzó̗l . Mykoron azert valaztangyaak , ne gyehen ennen maganak ſok lowagoſokath es zolgakath , be ſe vygye az kó̗z neepeth eſmegh egyptomba . Mynek okaerth wr yſten megh {238} paranczolta tynektek hogy ſoba tebbee azon wton kyn kywe yettetek , hattra ne teryetek . Ne legyen ſok kylemb kylemb nembó̗l valo feleſeeghe , hogy az ew elmeeyet el hayczaak , es arannak , ezyſthnek ſok keenczeeth ne gyeyczen . Mykoron azert az orzaghnak wraſſagaban eſendyk megh , yrya maganak egy kenybe ez deutrononyomnak bezedyth , es tó̗rwenyth , peldayat veveen myndennek az papoktwl , es yraſtwdoktwl , es maganaal tarcza , es koronkeed olwaſſa azt mygh eel , hogy megh tanwllya feelny wr yſtenth , es megh tartany az ew bezeedyt , es Cerimonyayth , kyt mynd az tó̗rweenbe megh vannak paranczolwan , es ffel ne emellye az ew zyweeth keweelſegre ew attyaffyaynak felette , es ne hayollyon ſe egy fele , ſe maſ felee , hogy ſok ydeygh eellyē es orzagollyon mynd ew , mynd fyay Izraelben . Tyzen hatt Cap Nem leezen az papoknak es az leuitaknak , es kyk mynd ew nemzetekbó̗l vannak , reezó̗k es erekſeeghek az teb Izrael nemzetywel , merth wr yſtennek zenthſeegheeth es aldozattyath eezyk yzyak , es ſemyt eegyebet nem veeznek az teb attyokffyaynak yozagokbol , mert ennen maga wr yſten ew erekſeeghó̗k , mykent megh mondotta : O Izrael , mykoron be menendez az feldre kyt teeneked wr yſten aad , laſſad hogy ne akaryad kó̗wethny mynd az wndokſagokath , kyketh az oth lakozo neepek . Es ne leeletteſſeek thebenned ky altal wztaſſa az langaſſ zenen ew ffyat , leanyath {239} , es ky neezó̗keth tanaczollyon , awagy ky almath tarczon , es madar zolaſokath , Se eetethew , ſe kyaytho , ſe meg fogono , ſe yſten latho , es ſenky az meg holtaktwl ygaſſagot , es yteeletet ne kereſſen , merth mynd az ollyan dolgokath gyw̋ló̗ly az wr yſten , es mynd az ollyan gonoz bynekeerth vezty el ewketh wr yſten te be meeneſedre . The kedeeglen teekelleteſ leez , es myndden zeplenel kyl the wraddal yſteneddel . Ez ydeghen nemzetek kyknek fó̗ldokre zallotok , madar zolaſban hyttenek , es az Balwan yſteneketh halgattaak , te kedegh maſ keppen vagy valazthwan the wrattwd yſtenettw̋l , Proffetat tamazth te wrad yſtened teeneked ezen te nemzetedbó̗l , es the atyadffyay kezzó̗l , mykent enghemeth , ewtet halgaſſad , mykep pen kereed the wrattwl yſtenettw̋l Orebnek hegyeen , mykoron mynd az ſokaſſaagh oda gyw̋le , es mondaal : Towabbaa en nem hallom en vram yſtennek bezeedeet : es ez nag̋ langazo tyzet towabba en nem hallom , hogy megh ne hallyak . Es monda wr yſten ennekem : myndent yol zolanak . Proffetat tamaztok ewnekyk ew attyokffyay kó̗zzó̗l , te hozyaad haſonlatoſth , es vetó̗m az en bezeedemet ew zayabā , es myndent megh zool ewnekyk vala myt en megh paranczolok . Vala ky kedeglen az bezeedeketh , kyketh en newembe zoland , nem akarangya fogadny , en magam allok {240} bozzwt azon . Az oly proffeta kedeglen , ky czaczagaſnak gonozſagabol ollyath zoland proffetalwan en newembe , kyth en nem paranczoltā , awagy eegyeb yſteneknek neweeben vala myth mondand , ottan meg ó̗leſſeek . Hogy ha azth mondanaad : myn yſmerhetem megh az bezeedet , kyt wr yſten nem paranczolt , az lezen yegye : mykoron vala mely ꝓp̄tha yewendó̗th mondand wrnak neweeben , es azonkeppen be nem tellyeſedendyk , haath nem wr yſten zolth , de az ew kewelſeeghebó̗l gondolta azth az proffeta , annak okaert ne akary ew tewle feelny . Tyzen heeth Cap Ha mykoron ky menendez hadra te ellenſeeghed ellen , es megh tekeendended az hadath , es lowagokath , zekereketh , es hogy az ellenſeghnek nagyob ereye le̋end te na ladnaal , ne feelemyel megh ew tw̋ló̗k , merth az the wrad yſtened the veled vagyon , ky kywe hozot teghed egyptombol . El kó̗zelghetween azert ymaran az ythkó̗zet , megh aal az papy feyedelem az ſereghnek elette , es azth mongya az nepnek : Halgaſſ Izrael , yme ty ez may napon megh ythkó̗ztó̗k az ellenſeegghel , ne rettennyen megh ty zywetek , ne akaryatok feelny . Ne akaryatok el fwthny . Ne yyeggyetek megh ew tewló̗k , merth az ty wratok yſteentek ty kó̗zó̗ttetó̗k vagyon , es ty erettetek vyaſkodyk az ellenſegh ellen , hogy megh zabadobon tyteketh {241} mynden vezedelembó̗l . Az hadnagyok kedegh mynden ſereghenkeed , myndenek hallaaſara , nagy ffel zowal azth keyaczaak : kyczoda az ember , ky wy hazat allatot , es el nem veegezte ewteth ? Mennyen el , es teryen haza , mert ne talantal megh hal az hadban , es maſ emberre marad az ew haza . Kyczoda az ember ky wy zeló̗t palantalth , es nem vette meeglen haznath ? Mennyen el , es teryen haza , merth netalantal megh hal az hadban , es maſ emberre zallyon az erekſeegh . Kyczoda az ember ky wy felet veth ew maganak es meegh haza nē vytty ? Mennyen el , es teryen haza , mert ne talantal megh hal az hadba , es maſ emberre zallyon az ew tyzty . Ezeket el veeghezween , mongyaak eſmegh azt az kó̗z neepnek : ky vagyon eth feelelmeſ ember , es retteghew zywel ? Mennyen el , es teryen ew hazahoz , hogy ne rettencze megh ew attyaffyaynak zywó̗keth , mykeppen ew megh rettent . Mykoron megh czendezedennek zolny az hadnagyok , es ew bezeedeketh el veeghezendyk , ottan ky mynd kezw̋llyen ythkó̗zettre , es zerezyeek ffel ew ſereghó̗keth . Ha mykoron vala meelʼʼ varaſra menendez vynya , elezer agy bekeſſeeghet ewneky , ha el ve̋endy , es megh nytangya ew kapwyath teeneked : haat menee neep oth ewbenne vagyon , mynd megh menekednek , es te neked zolgal mynden adoyawal . Ha kedegh el nem veyendy az bekeſſeeghet , es meg bontangya az fryget , ottan yndoycz hadat ew ellene , es ved megh ewtet , mykoron {242} the kezedbe adangya ewteth te wrad yſten , ó̗lly megh te fegywereddel ew benne mynden ffyrffyw zemeelth , azzonyallathnal kyl , es apro gyermeknel kyl , es mynden predath vala myth az varaſhan talalhacz , ozz''ad el az ſereghnek , es eegyel ygyal the ellenſeghydnek yozaghyban , kyketh te wrad yſten adand teeneked . Mynden varaſoknak wgyan teegy , kyk te hozyad tawolʼʼ vannak : Vala meelʼʼ ydeghen varaſok kedeegh te neked adathnak , oth ſemy zemeelth ſoha ne hagy eelny , es gyoropodny , de myndenth meg ó̗lly , Eteoſth , Amorreoſth , Kananeoſtlh , fferezeoſth , Eweoſth , es Jebwzeoſth , mykenth megh hatta , paranczolta teeneked the wrad yſtened , hogy ne tanohanak , es kyzlellʼʼenek teghed es azon gonoſſagokra , kyketh ewk teeznek az ew yſteneknek , es veethkó̗zzetek ty es , ty wratok yſten ellen . Mykoron vala mely varaſtth ſok ydeyglen vyvandaz , gymelcz teremthó̗ ffaat ne vagy le ew kerw̋le , hogy algywth zerez'' ew ellene , es az tartomanth el ne pwztohad , myerth ffa , es nem ember , kyk teeneked ſemyt nem arthathnak . De ha algywnak zykſeegh , es eegyeb zykſeegre le vaghatod az vad faakath , kyk gymelczet nem teremthnek , ky mynd az varaſ kew̋rw̋l vannak . Tyzen nyolcz Cap MIkoron leeletendyk az felden , kyt teeneked adando wr yſten , megh ó̗lth embernek teſthe , es nem twggyak ky {243} tette legyen , ky mennek az veenek , es az byraak az megh ó̗lth embernek teſteehez , es megh meeryk meely varaſhoz kó̗zelben vona , es azon varaſbely neepek veznek ffel egy ynew twlkoth az czordabol , ky meegh ygaath nem vonth , es nem zantot , es vyzyk ewtet egy meely kemeen̋ keweſ velgyben , kyt ſoha nem zantottak , es kyben soha ſemy vetemeeny nem volth , es oth ky zeghyk nyakat az twlyoknak , es oth elewe yarwllyanak az papok , leuinek ffyay , kyketh vr yſten valaztot , hogy zolgallyanak ewneky , es algyaak megh az ew neweeben , es az ew bezeedekre yteelteſſeek megh mynden dologh , mynd yo , mynd gonoz , mynd tyzta , mynd nem tyzta . Es eló̗we yarwlvan azon varaſnak veeney az megh ó̗lth emberhez , es megh moſſaak ew kezó̗keth az twlyokerth , kyt az vewlben megh ó̗leenek , mondwan : Az my kezw̋nk ez veerth nem ontotta , ſem my zemeynk nem lattaak , yrgalmazzyon wr yſten az ew neepewel Izraellel , kyt megh valtot , es zamlallya ez artathlan verth az ew neepe kezzee , es el veetetyk ew rolok az artatlan vernek byne . Ha mykoron ky menendez te ellenſeeghed ellen hadra , es te kezeydbe adangya ewket wr yſten , es el rabolandod ewketh , es latandaz az foglyok kó̗zó̗th zeep zemelyw̋ azzonyallatot , es feleſeeghw̋l akarandod magadnak valaztany , vygyed el ewtet the {424} hazadhoz , es az azzon nyrye el ew hayat , tyztoha megh ew kermeyth , es veſſee lewe ew rwhayth kyben megh foghtaak , es lakozwan te hazadnaal , ſyraſſa ew attyat annyat egy honapygh , es annak wtanna ved hozyad feleſſeeghw̋l . Ha kedeg annak vtanna latandod hogy nem yar az te akarod zerent , boczaſſad el ewteth zabadon , mert penzen ewtet el nem adhatod , megh ſem nyomoroythatod ewteth hatalmaſſagoddal , merth megh alaztad ewteth . Mykoron embernek keth feleſſeghe le̋end , eggyk zerethew , maſyk gyló̗ſegheſ , es mynd kettó̗tw̋l magzaty le̋ennek , de az gyló̗ſeegheſtw̋l le̋end elſew magzattya , ſemykeppen ew elette nem vethetty az zeretewnek ew magzattyat . De wgyan azon gyló̗ſeegheſnek magzattya lezen elſew zylette , es mynden yozagaban keth annyat aad ewneky , myert mynden magzatoknak erety . Ha mykoron ember zylend dagalyoſ es enghedethlen ffyath , ky ſem attyanak , ſem annyanak paranczolatyt nem halgatangya , foghyaak megh ewtet , es vygyeek azon varaſnak veeney eleeben , es az varaſnak kapwyara yteelettre , mondwan : Ez my fywnk felette dagalyoſ es enghedethlē , ſem ynteeſw̋nket , ſem paranczolatwnkath nem akarya halgathny , czak eetel , ytal , es paraznaſagh wtan yaar . Mynd az varaſbely neepek kewel veryeek agyon , hogy megh hallyon , es ky veeteſſeek the kó̗zzó̗led az gonoz , es hogy mynd az egheez Izrael azth halwan megh feelelemyeek . {245} Ha mykoron anneera vethkó̗zendyk ember , hogy meg kellyen halny , es megh fezeyteeſre yteelendyk ewtet , ne maraggyon ew teſthe az akaztoffan , de azon napon le veegyeek es el temeſſeek ewtet . Mert athkozot az wr yſtentw̋l ky az akaztoffan fygh es ſemykeppen megh ne fertez teſſeed az feldeth , kyt te wrad yſten adando teeneked erekſeeghre . Tyzen kylecz Cap MIkoron latandod te atyad ffyanak ó̗kreed , zamarat , awagy Johaat el teewedveen , ne mwlaſſad el ewted , de megh vygyed the atyadffyanak , de ha meegh yngyen kó̗zeló̗d awagy yſmeró̗ baratod nem volna es , vygyed ewtet the hazadhoz , es mynd addeglan nalad tarczad , myglen az ew vra megh leely . Azonkeppen teegy ha awagy rwhat , awagy akar my egyeh morhath az wton yarwan talalandaz , el ne mwlaſſad , de hazadhoz vygyed , es meg aggyad ew vranak . Ha mykoron latandod te atyadffyanak zamarath , awagy ó̗kreth le eſween az wton , ne mwlaſſad el ewtet , de ffel emellyed ew vele . Az azzonyallat ne etezyeek ffyrffywnak rwhayaban , ſe az ffyrffyw azzonyallatnak rwhayaban , mert wtalatoſ dolog wr yſtennek elette , vala ky az wtan yaar . Ha mykoron yarwan az wton madar feezketh talalandaz az ffan , awagy felden , es ew annyath ew ffyayn , awagy haznan ylny , {246} ne foghyad megh az annyat ew fyaywal , de az ew annyokat el boczaſſad , es ew ffyayt el vegyed , hogy yo zerenczad legyen , es ſokaygh eelheſſ ez felden . Mykoron wy hazath eppeytez , veed kó̗rw̋l ew padyat kew fallal , hogy artatlan veer ne hwllyon az the hazadnal , es ne veethkó̗zzel ha ky onnan nyakra alaa eſendyk . Ne veſſ kylemb kylemb fele magot az the , hogy ha mykoron kykelennek , eegyetembe megh ne zentelteſſenek . Ne zancz eegyetembe zamaron es ekren . Ne etezyel oly rwhaban , kyt gyapywbol es kenderbó̗l zw̋ttenek . Apro farkaczkakat zerez the palaſtodnak neegy zeghen , kyt the raytad vyſelz . Mykoron egy embʳ egy zyzet hozya ve̋end , es annak vtāna megy gyló̗lendy ewtet , es gonoz hyrth kó̗tend ewhozyaya , mondwan : nem talaltam zyzen , Az azzonnak ew attya an̄ya mennek azon va raſnak veeneyhez , meg byzonyoythwan ew maghzattyoknak zyzeſſeegheet , mondwan : Ez embernek attok ez my magzatwnkat , de myerth gyló̗ly , gonoz neweth kó̗ltó̗th ew hozyaya . Az emberth azert ottan ky vygyeek az varaſ kappwyara , es ereſſen megh veryeek vezzó̗kkel , myerth gonoz hyrt newet kó̗ltó̗t az Izraelnek leanyahoz , annak felette zaz ſellengh penzth aggyon az leannak attyanak , annyanak , ewk kedeegh holtygh elmaſtwl el nem valhathnak . De ha ygaz le̋end az hyr kyt hozya mond , es zyzeſſeeghben nem leeleteth , vygyeek kywe ewtet az varas kyw̋l , es kó̗wezyeek megh ewteth , mert {247} zemermet tett Izraellen , mykoron veethkó̗zó̗t ew attyanak hazanal ew zyzeſſeeghet el hagywan , es ved ky az gonozth Izraelbó̗l . Mykoron egy ember maſ embernek feleſeegheet yſmerendy , megh hallyanak mynd ketten , es ky veegyed az gonozth Izraelbó̗l . Vala ky maſ embernek zyz yegyeſeeth megh zepleſeytendy , mynd kettó̗t megh kó̗wezyeek az varaſ kyw̋l , es ved kywe az gonozth the kó̗zzó̗led . Ha kedegh azon zyzeſſeeghben talalta , es az dologh yteelettre kelend , az fyrffyw ky megh alazta az zyzeth , ewthwen ſellengh penzth aggyon az zyznek attyanak , es az zyzet holtyk el nem hathattya , myert meg alazta ewtet . Hwz Cap Senky hereenth es ky nem egheez ember mehet be az en egyhazamba . Senky fattyw az en egyhazamba be nem meheth tyzed yzygh . Az amonytak es moabytak ſem mehethnek be tyzed yzygh , merth nem akaranak eleetekbe ky kelny kynyrrel es vyzzel az wtra , mykoron ky yewtó̗k vala egyptombol , de annak felette elened fogadaak Ballam proffetat , Beornak ffyat meſopotambol , hogy megh athkozna teeghed , de nem akaraa halgathny baalamot the vrad yſten , es fordoytaa az ew athkozaſaat aldomaſra , myerth zerethne teghedet . Ne teegy azert ew veló̗k bekeſſeegheth , yot ſe kereſſ ew nekyk mynd the eeletedbe , mynd erekkewl {248} erekkee . Ne wtallyad megh az ydwmeoſth , merth teeneked atyadffya , ſe egyptombelyeth , mert yeveween voltal az ew fó̗ldó̗kó̗n . Valakyk ty kó̗zó̗ttetó̗k zyletennek ew bennó̗k , harmad yzó̗n be mehethnek wr yſtennek egyhazaban . Mykoron hadra ky menendez the ellenſeeghed ellen , megh oyad te magadat mynden gonoz morhanak ragadozaſſatwl . Ha le̋end ty kó̗ztetó̗k oly ember , ky alombely fertelmeſſeghben eſſó̗th , mennyen ky az taborbol , es be ne mennyen kylembben , banem eſthwe moſſa megh vyzzel ew rwhayat , es nap nywgat wthan teryen be az taborban . Alkolmaſ helyed legyen az tabornak kyw̋le , hogy howa termezethnek zyghſeeghere kellyen men̋ned , es mykoron megh kynnytended magadat , be feeggyed feddel te ganelaſodat , hogy dohoſſaga ne erzeſſeek , hogy myko ron te wrad yſtened az tabor kerw̋l yarand otalmazvan teeghed te ellenſeghyttw̋l , vala my rwthſagot ne laſſon , es hogy tyztaak leegyenek te ſatoryd , es zentó̗k . Soha az oly zolgath kezeebe ne aggyad ew wranak , ky the hozyad fwtand , de te veled lakozyeek , awagy maſ varaſban ha hol akarya , hogy megh nywghaſſeek . Senky gonoz termeezeth es el yaro ne leeletteſſeek Izraelnek lean magzaty kó̗zó̗t , es ffyay kó̗zó̗th . Ne agy wſorara te atyadffyanak ſemy morhat ſe penzth , de czak ydeghennek : az the atyadffyanak kedeegh myndent wſwranal kyl , vala myre {249} zykſeegh le̋end , hogy megh algyon teghed the wrad yſtened , mynden ydeben mygh eelz az feldē kyth theneked adando wr yſten . Mykoron fogadaſth te̋endez the wrad yſtennek , ne keeſſel be tellyeſeyteny , merth megh kereſy azth te raytad wr yſten , es ha keeſendel , bynre veetetyk teeneked . Ha kedeegh nem akarandod fogadny , bynnel kyl leez'' . Vala my bezeed azerth egyzer ky zarmazot az the zadbol , megh tarczad , es be tellyeſeyczed mynth megh fogattad te wradnak yſtenednek , te twlaydon akaratod zēt es bezeeded zerenth . Mykoron be menendez the baratodnak zeló̗yeeben , anneeth eegyel benne , meene zykſeegh , de kyw̋l onnan ſemyt ne vyg̋ . Ha be menendez the baratodnak gabonayaban , anneeth tó̗rdelʼʼ megh benne the markod kó̗zó̗t , myńnyeth akarz'' , de ſarrowal ſemyth ne araſſ . Mykorō vala kynek zalagot adandaz , awagy kelczen , ne veegy annak ſe felette ſe alatta valo meerteketh , merth az ew lelkeeth teeneked atta . Ha mykoron oly emberth talalandaz Izraelben , ky az ew barattyat zorgalmaztatangya , megh ó̗leſſeek az ember , es ky veeg̋etek mynden gonozth Izraelbó̗l . Myndē zorgalmatoſſaggal megh eryzzed tennenmagadat , hogy pokloſſaa ne leegy . Es myndent be tellyeſeycz , vala myre teged tanoytannak az papok , leuitanak nemeebó̗l . Emlekó̗zzel megh rola myt teen wr yſten Marianak az wton , mykoron ky yeneenek egyptombol . Koronked ygazan megh keerhecz mynden allatot te baratottwl vala myt ew neky attaal , de {250} maga ew hazaban be ne meny , hogy zalagaat veegyed , de kyw̋l alwan ew tw̋le vary myt aad . Ha kedeegh zegheen le̋end , ne hallyon te nalad az zalagh , de azonnal nap nywgat eló̗t megh aggyad ewneky , hogy nywgoggyeek ew rwhayabā , es megh algyon teghed , es legyen ygaſſagod wr yſtennek elette . Ne tagaggyad megh the zegheen atyadffyanak ew zolgalattyath , es mynden yeweveennek , ky teeweled lakozyk az the fó̗ldedó̗n , de azon napon megh fyzeſſed ew mwkayanak ywtalmaath , merth zeeghen , es nynczen mywel taplallya ew eeleteet , hogy ne kyaczon te ellened wr yſtenre , es bynre veeteſſeek the ellened . Ne ó̗leſſenek az atyak ew fyay helyet , ſe az ffyak ew atyok helyet , de ky mynd az ew byneeben hallyon megh . Ne fordohad el az yeweveennek es arwanak ygaſſagos yteeletyt , ſe az ezwegynek rwhayat el ne veegyed zalagh gyananth . Emlekó̗zyel megh rola , hogy te es zolga voltal egyptomba , es kywe hozot teghed onnan te wrad yſten . Azerth paranczolok en teeneked ma hogy bel tellyeſeyczed mynd ez dolgokat . Mykoron megh aratandod the gabonadat az mezen , es el feledendez awagy keweeth , awagy markot , ne tery hattra ffel venny : de az arwaknak es ezwegyeknek haggyad ffel zedny . Ha mykoron az olay fanak gymelczeeth megh zeedended , vala my az agaan el marad , le ne zeggyed {251} . Ha mykoron megh zyrended te zeló̗det , vala my el marad ew benne , hattra ne tery ffel zedny , de legyenek mynd az ollyan maradekok az zegheen yeweveenyeknek , arwaknak es ezwegyeknek napon keed valo eletekre . Emlekó̗zzel megh rola , hogy te es zolgaltal egyptomba , annak okaert betellyeſó̗hed mynd ezeketh . Hwzon egy Cap MIkoron be menendez lakozny az feldre kyt te vrad yſtened adando teeneked , es el byrandod , es megh mywelended ewtet , veegyed ffel mynden felded gymelczeenek eleyth , es teegyed egy koſarban , es meeny az herre , kyth the wrad yſten valaztot ew zent neweenek aldozattyara , es yarwly az papnak eleyben , ky az ydó̗bē le̋end leuinek nemzeteebó̗l , es mongyad azt ewneky : Vallaſth teezek ez may napon en vramnak yſtenemnek elette , hogy kywe yettem az feldre , kyn megh eſkw̋t wr yſten en reghy atyaymnak erekkewl adnya , es el foghvā az pap te kezedbó̗l az koſaarth , es teezy te vrad yſtennek oltarara , es mongyad azth te vradnak yſtenednek : Syros kerenghety vala az en atyamat , ky le zalla egyptomba , es oth lakozeek keweſed magawal , es nagy zamlalhatathlan ereſſ neppee terw̋le oth , es megh keſergheteenek mynket az egyptōbelyek nagy ereſſ dolgokat vethween my reank , Es keaytank az my atyaynknak wrahoz yſteneehez , es megh tekeentee az my alazatoſſaghwnkat , es {252} ky hoza mynket egyptombol nagy erewel , es hatalmaſſaggal , nagy feelelembe yegyekkel es czoda teetelekkel , es be hoza ez herre , es ada mynekw̋nk teyel es mezzel folyo feldet . Es annak okaert ymaran maſtan en es ayanlok es aldozok en feldem gymelczeenek eleybē , kyt ennekem adot wr yſten . Es ezth megh mondwan , haggyad ot az ayandekot te vradnak yſtenednek zenth zyneenek elette azon oltharon . Es mykoron ymadandod wr yſtent , annak vtanna eegyel , ygyaal , es lakozyaal mynden yobol , kyt teeneked adoth te wrad yſtened , es hazad neepenek . Mykoron azert megh fyzetended az tyzedeth , annak vtanna teegy rezth mynden yobol az leuita papnak , es yeveveennek , kyk az the kapwdnak beló̗le lakoznak , hogy ewk es eegyenek , ygyanak , es meg eelegheggye nek , es zoold azth : wr yſten zyne eló̗t yme el hoztam ky megh vagyon zenteltethwen az en hazamnal , es attam ewteth az leuita papnak , es arwaknak , ezwegyeknek , mykent megh paranczoltad ennekem . Egy paranczolatot ſem mwlattam el , ſem el nem felettem te wralkodoſagodat . Nem ettem yttam ew benne ſyralommal , ſem fertezettel nem gyeytettem be ewtet , ſem el nem keltettem ewbenne zwmorwſagra . De myndenben enghedelmes voltam en vramnak yſtenemnek , es myndeneketh be tellyeſeytettem , kyketh ennekem paranczolth . Tekencz megh az the zent ſanctuariomodbol , es menyorzaghnak magaſ lakodalmabol , {253} es algyad megh az te neepedeth Izraelth , es az feldet , kyt mynekewnk attaal , mykeenth megh fogattad az my reghy atyanknak . Ez may napon azerth paranczol teeneked te wrad yſtened , hogy mynden paranczolatyth , es yteeletyt megh tarczad , es be tellyeſehed , te tellyes zyweddel , es tellyes lelkeddel . Az felſeghes wrath valaztottad ez may napon , hogy teeneked yſtened legyen , es az ew wtayn yarz'' , hogy mynden terwenyt , cerymonyayt , es paranczolatyt , es yteeletyt meg tartod , es mynden hatalmaſſaghynak enghetz . Yme azert wr yſten es valaztot teeghed ez may napon hogy ewneky valaztot neepe legy , mykeent meg mondotta teeneked , azert tarcz megh az ew paranczolatyth , es mynden rendbely nepeknek felette magaztat teeghedet , kyket te remtet az felden az ew zent neweenek dyczó̗ſeeghere . Hwzon ket Cap Paranczola azert moyſes mynd az veenekkel az kó̗z neepnek mondwan : Tarczatok meg mynden paranczolatot , kyth en hagyok tynektek ez may napon . Mykoron atal menendetek az yordan vyzeen az feldre , kyt tynektek adando ty wratok yſtentek , nagy keweketh zerez'' , es megh ſykoſohat ewketh , hogy megh ky metheſſed , es megh yrhaſſad ew raytta mynd ez egheez tó̗rweennek ygheeyt , oh Izrael , hogy be meheſſ az meezzel es teyel folyo feldre , mykēt megh fogatta wr yſten az thy reghy atyatoknak . Mykoron {254} azert atal menendez az Jordan vyzen , allaſſad ffel az keweketh , kyketh en teneked megh mondok hebal new̋ hegyen , es ſykoſwycz megh ewket , es zerez'' oltarth oth te vradnak yſtenednek az oly kewekbó̗l , kyk vaſath nem yllettenek , es kyk myw̋ben nem voltanak , es aldozzal azon aldozatot wr yſtennek , es teegy bekeſſeeghes aldozatokath , es wgyan oth eegyel yg̋aal , es lakozzal te wrad yſtennek elette , Es yryad megh az keweken az terwennek mynden ygheyth nagy zepen . Mondanak eſmegh moyſes es az papok mynd az egheez Izraelnek : Ved ezedben , es halgaſſad o Izrael : Ez may napon vagy the vradnak yſtenednek nepe , halgaſſad az ew bezeedeet , eſ teegyed az ew paranczo lattyat , es ygaſſaghyt , mykeppē megh paranczoltam en teeneked . megh paranczolaa azert Moyſes azon napon az kez neepnek mondwan : Ezek leeznek kyk alnak garyzymnek hegyeen wr yſtennek aldaſſara az Jordan vyzeenek altala : Symeon , Leui , Judas , yſakar , Joſeph , es Benyamyn ; Es ewnekyk ellenekben ezek leznek kyk alnak megh athkozny heebalnak hegyeen : Ruben , Gaad , es aſer , Zabulon , Dan es neptalyn . Es az leuitak nagy ffel zowal ky keyayttyak mondwā mynd az Izraelnek neepeynek , mondwā : Athkozot ember az ky faragot es enteeſ keepeth zerez Izraelnek vezedelmeere {255} , meſter embereknek kezek myat , es reytekbe tarttya ewtet . Es rea felel mynd az kez neep , mondwan : Amen . Athkozot ember ky nem tiztó̗ly ew attyat , es annyat , es rea felel mynd az kez neep mondwā : Amen . Athkozot ember ky el vezty ew zomzegyanak hataarat , es azt felely mynd az kez neep : Amen . Athkozot ember az , ky az vakot el haggya teevedny az wton , es azt felely mynd az kez neep : Amen . Athkozot az ky az yeweveennek , arwanak , es ezwegynek el fordoyttya yteeletyth , es azt mongya mynd az kez neep : Am . Athkozot ky ew attyanak feleewel haal , es azt mongya mynd az kez neep , Amen . Athkozot ky mynden fele baromnak enghed , es azt mongya mynd az kez neep : Am . Athkozot ky ew rokon kó̗zeleewel haal , es azt mongya mynd az kez neep : Amen . Athkozot ky ew napawal haal , es azt mongya mynd az kez neep : Amen . Athkozot ky tythkon megh ó̗ly ew barattyath , es azt mongya mynd az kez neep : Amen . Athkozot ky ayandekot vezen az feyeeben , hogy elenyezye ew barattyanak veereeth , es azt mongya mynd az kez neep : Amen . Athkozot az ky meg nem marad yſteny terweennek bezeedyben , es ky teetemeennyel be nem tellyeſeyty , es azth mongya mynd az kez neep : Am . Am . Hwzon harom Cap Ha azert halgatandod the wradat yſtenedet , es hogy meg teezed , es {256} ó̗ryzed mynden paranczolatokat , es yteeleteketh , kyket mynd en meg paranczolok teeneked ez may napon , nagyob meltobba tezen teeghedet te wrad yſtened mynden nemzeteknel , kyk mynd ez feldnek zyneen lakoznak . Es the read zalnak mynd ez aldomaſok , es be foglaynak teghed , de wgy hogy ha az ew paranczolattyth megh tartandod , es halgatandod . Aldot leez'' az varaſban , aldot leez az mezó̗n , aldot lezen the mehednek g̋ymelcze , es the feldednek g̋ymelcze , the barmydnak es Johaydnak g̋ymelcze . Aldottak leznek te aklayd , es cyreyd , es aldottak leznek mynden maradekyd . Aldot leez the be menween , es ky menween . Azth aggya , hogy az the ellenſeeghyd the eletted el hwllyanak . Egy wton yenek the ellened , es heet wton fwthnak el the eletted . Aldomaſth bo czaat wr yſten az te pynczeydre , es myndden kezy mwkadra , es meg aald theked az felden , kyre be menendó̗ vagy lakozny , ffel tamazt teghed wr yſten hogy ew neepe leegy , mykent megh fogatta teeneked , hogy ha the vradnak yſtenednek paranczolatyt halgatandod , es az ew wtayban yarandaz . Es meg yſmeryk azth mynden feldnek neepey , hog̋ wrnak zenth newe hyvattathwan vagyon te raytad , es feelnek thetw̋led . Megh zaporoyth teghed wr yſten te meehednek gymelczeewel , es barmaydnak , es feldednek gymelczeewel , mykent meg fogatta the reghy atyaydnak , hogy tynektek adnaa {257} . Megh nyttya wr yſten az ew keenczeet , az yo mennyet , hogy eſſet aggyon ez feldre ew ydeyben , es megh algya mynden the kezednek mwkayt . Es ſok neepeken wſorat veez , te raytad kedeegh ſenky wſorat nem veezen : ffel emel teghed hogy ffee legy , es ne ffark , es myndennek felette leg̋ nem alatta , ha halgatandod te wradnak yſtenednek paranczolatyt , kyket en megh paranczolok theneked ez may napon , es ha ew rola el nem haylandaz , ſe yo felee , ſe bal felee , Es nē keweſſed az ydeghen yſteneketh , ſe ewketh ne ymaggyad . Hogy ha nem akarandod halgathny the vradnak yſtenednek zawat bezeedeeth , hogy az ew zent paranczolatyt tegyed es ó̗ryzzed mynd az ew cerimonyaywal eegyetembe , kyketh mynd en ez napon meg paranczolok teeneked , the read el yewnek mynd az athkok , es fedez nek teeghedeth . Athkozot leez mynd az varaſban , athkozoth leez az mezó̗n , athkozot leezen az the Cyred , es athkozot leeznek myndden maradekyd . Athkozot leezen the meehednek gymelcze , es the feldednek gymelcze , the Barmydnak es yohaydnak czorday . Athkozot lez be menween , es ky menweeen . Myndenben fogyathkozaſth , ehſeeghet , es zemeerēſeeghet boczath te read wr yſten , az the athkozot teetemeenyderth , kyknek myatta el hattad wr yſtenth . Meegh annak felette nagy degh halalth veſſen te read wr yſten , hogy el fogyathkozzal az yo ygyeerethnek feldeeró̗l , kyre be menendew vagy {258} lakozny . Annak felette meg veryed teghed wr yſten mynden fogyatkozaſſal , ſee faydalommal , hydeghſeegghel , hewſeegghel , es fó̗rtelmes egghel , es rygyawal , es mynd addeglan yzzyen , myglen el vezy . Acellaa legyen az egh ky the feletted vagyon , es az feld , kyn yarz , vaſſaa . Porraa tegye az eghy harmatot wr yſten , es az menybó̗l hamw zallyon le the read , myglen myndeneſtewl foghwa el tó̗reſſel . Aggya wr yſten hogy el hwly the ellenſeeghyd ellen . Eegy wton meeny ew ellenek , es heeth wton fwſſ el ew elettek , es el oztaſſaal mynden orzagokra . Leegyen az the holth teſted mynden eghy madaraknak es feldy vadaknak eethke . Megh veryed teghed wr yſten az egyptombely fekeelyekkel , ryheſſeeggel , varaſſaggal , wgy hogy ſoha gyogywlaſth ne veheſſ . Megh veryen teghed wr yſten nemaſaggal , vakſaggal , es dyheſſeeggel , es azonkeppen tapogaſſ teelben , mynt az vak az ſeetethſeeghben , es ſenky ne ygazgaſſa az wtadath . Myndenkoron bozzwſagot zenvegy , es erewzak megh nyomorwltaſſaal , es ne legyen ky myat meg zabadwltathnal . Feleſeeghet veegy , es maſ hallyon ew velee , hazat eeppeycz , es maſ lakozzeek ew bennee . Hwzon Negy ZElewth ylteſſ , es ne zyrheſſed be ewtet , the ó̗kró̗deth te eletted le vaghyaak , es ne eheſſeel ew benne , the zamarodat te eló̗led el ragaggyaak , es megh ne adaſſeek teeneked , az the {259} yohayd te ellenſeeghydnek adaſſanak , es ſenky ne ſeghenczen megh teeghed . Az the yayd fyayd maſ reendbely neepnek adaſſanak te zemeyd lataſſara , es ſemy erewſeegh ne leheſſen az te kezeyd kó̗zó̗th . Az the feldeydnek , es faydnak gymelczeet eegyeb ydeghen neep eegye megh , es mynden ydeben nyomorwſagot zenwegy , es myndenben retteneteſſeeghet laſſanak az te zemeyd . Megh veryen teghed wr yſten te terdednek es zaraydnak twryawal , kybó̗l megh ne gyogywlhaſſ tetettw̋l foghwa talpadyglan , es vygyen teghed wr yſten az the kyralyodhoz , kyt teemagadnak valaztaz yſmeretlen neep kezeth , es mynd te , mynd az the atyayd zolgaltok az ydeghen yſteneknek , fanak , es kewnek , es peldayokra leez myn den neepeknek , kyk kezzee vyend wr yſten . Vetemeent vetz the feldedben , es keweſeth gyeytez , merth ſaſka emeezty megh ewteth , zeló̗th palantalsz es yltetz , es az borahan nem yzol , mert az feeregh mynd el vezty . Olay faath yltetz es hatarydon , es nem kened magad ew zyryawal , merth el folnak es el veznek . Fyakath zylz , es leanyokath , es nem eelz ew ſegheedſeghekkel , merth mynd foghſſagra vytethnek . Az yeweveen , ky zarandekwl lakozyk the feldeden , teeneked paranczol , es feletted leezen , tee kedeegh myndennek alatta leez . {260} Ew wſorat veezen the raytad , te kedeegh ſenkyn wſorat nem veez . Ew fee lezen , te kedeegh wtolſo leez . Azert te read zalnak mynd ez athkozothſagok , es tetowa yldezween elvezthnek teghed , mert nem halgattad the wradnak yſtenednek zawaat , es nem tartottad az ew zent paranczolatyt es Cerimonyayt , kyket mynd teeneked megh paranczolth . Es leznek te raytad yegyek es czodaak , es mynd ty maradekydon erekkw̋l erekkee , azert hogy nem zolgaltal te vradnak yſtenednek erwendeteſ zywel lelekkel , es vylaghy yozaghnak bewſeegheerth zolgalz the ellenſeghednek , kyt the read boczath wr yſten mynden foztaſſal , mezeyteleneyteeſſel , ehezteteeſſel , es zykſeeghteetellel , es nyakadra vety az ew fegywereeth , mylen el vezeſſen teghedet . Ydeghen neepet hoz the read wr yſten mezzw̋nnek , es az feldnek veegheeró̗l az hamar meenew keſelyw̋nek haſonlatoſſaga zerent , kynek nyelweet megh nem ertheted , czaczogo nepeth , ky ſemy tyzteſſeeghet nem tezen az veen embernek , es az yffyakkal nem yrgalmaz ; megh emeezty mynd barmodnak , mynd yozagodnak maradeekyth , es ſemy eeleteth nem haagy varaſydban , de myndent el vezth , es el emeezt , es el thó̗ry the waraſydnak ereſſ kew falyt , kykben byzodalmadat vetetted ez feldnek zyneen . Read vyyak the varaſodnak kapwyath mynden helyen , hol the lakozando vagy , es megh ezed the meehednek gymelczeet , the yyadnak fyadnak teſteet taghyath , kyketh theeneked aad wr yſten {261} . Es egy maſnak aggyatok ty magzattokat meg eenny , mert nem leezen eegyeb myt eenytek , az meg zallaſnak okaerth . Az gyenghe azzonyallat , ky yngyen el ſem leephetyk vala az feldre ew nagy gyengheſeegheenek okaerth , yrygykó̗dyk ew wrara yya fya teſteenek megh eeteleerth , mert az ydó̗bē tytkon eezyk megh egymaſtwl ew yokath fyokath az nagy zykſeeghnek okaert . Azert ha nem tartandod mynd ez terweennek bezeedyt , kyk ez kenyben megh vannak yrwan , es ha nem feelended az ew dyczeſeeghes es rettenetes zent neweet , az az the wradat yſtenedet , megh ſokaſoyttya wr yſten az the czappaſydat , es te nemzetydnek czappaſyt , es athkozot , es erekke valo beteghſeeghydet , es read tereyty egyptonnak mynden czappaſyt , kyktewl annak elette megh reettentel vala , es mynden czappaſokat read hoz wr Iſten kyk mynd ez kenyben yrwan vannak , myglen el vezeſſen , es keweſſ zammal maraggyatok , ky annak elette zamlalhatathlanok valatok mynt az eghnek Cyllaghy , myert hogy nem halgattatok ty wratok Iſtennek zawaath . Mykeppen azert ervendezet wr Iſten ty raytatok , mykoron ty veletek yol tett , azonkeppen erwendezyk az ty el vezeeſteken , myglen el veegyen el feldnek zyneeró̗l , kyt tynektek aad . El hymtez azert teghedet wr yſten mynden neep kezzee , ez feldnek magaſſagatwl foghwa myndden hataryglan , es oth zolgalz ydeghen Iſteneknek , {262} kyketh ſem te , ſem az the atyayd nem yſmertenek , es ſemy nywgodalmad nem lezen teeneked . Aad teeneked ott wr yſten feelelmes es retteghew zyvet , es el folyo zemet , es zomorwſagh myat el fogyathkozo lelketh . Mynd eeyel nappal feelelembe leez , es nem hyz eeletednek , reegghel azt mondod : vallyon ky aggya eerhethnem eſthwet , eſttennen megh azth mondod : vallyon eerhetem ee vyrrattaath : azth zenveded the zywednek feelelmeenek okaerth . Barkakkal vyzen el teghed wr yſten egyptomba , azon wton kyró̗l mondottam teeneked , hogy ſoha tebbee nem latod , ott adatol el te ellenſeeghydnek erek zolgalattra , es nem leezen ky megh valczon . Hwzon ewth Cap Ezek az tó̗rweennek bezeedy kyketh megh paranczolt wr Iſten Moyſeſnek : kyth megh ygyerth wr yſten az Izrael ffyaynak Moabnak feldeen , az frygynek felette , kyth megh zerze Orebnek heegyeen . Egybe hyvaa azerth moyſes mynd az tellyes Izraelth , es monda ewnekyk : Ty lattatok myndent , kyketh tett wr yſten ty elettetek egyptomnak feldeen ffarahonak es ew zolgaynak , es mynd ew feldeenek ; nagy keeſerteteketh kyketh lattanak az the zemeyd , nagy czodakath es yegyeketh , es mynd azon atal nem adot tynektek vr Iſten zywet rea , hogy megh erthetneethek , es zemet hogy {263} megh lathatnatok , es ezeth hogy megh foghatnatok mynd ez may napyglan . Atal hoza tyteketh negyven eztendeegh az pwztan , ty etezettek megh nem czondorodot , ſem ty labatok bely megh zakadozot . Kynyereth nem ettetek , borth es bozaath nem yttatok , hogy megh yſmernetek merth ew az ty wratok yſtentek . Es ez herre ywtatok , es ky zalla ty ellentek Seon Eſebonnak kyrallya , es Ogh Baſannak kyrallya , es megh veró̗k ewket , es el veevó̗k az ew lakozo feldeketh , es adook byrnya Rubennek , Gadnak es Manaſſeenek nemzeteenek . Eryzzeetek megh azerth ez zerzeeſnek mondaſyt , es tellyeſeyczeetek be , hogy mynden teetemeenteket megh erczeetek mybe yaar . Ty yme ez may napon mynd wr Iſten nek elette , mynd feyedelem , mynd az kez nep , mynd feleſeeghtek , myndyyatok ffyatok , es yeweveenyek , kyk mynd ty veletek lakoznak az taborban ., azoknak kyw̋le kyk ffaath vaghnak , es vyzeth hoznak , hogy yaary the vradnak fryg adaſaban es zerzeeſeeben , es fogadaſaban , kyt ez may napon megh zerzet te veled az the wrad Iſten , hogy ew neepe leegy the , es ew te wrad Iſtened leegyen , mykeent megh eſkw̋tt az the reghy atyaydnak , Abrahamnak , Iſaaknak , es Jacobnak . Twgyatok , vgy mond wr yſten , mykeppen lakoztam ty veletek {264} egyptomba , es mykeppen atal mentewnk nagy ſok ydeghen neepen , hol ott nagy ſok athkozot dolgokat lattatok , az az balwan yſten ymadaſokath , faat , kewet , ezyſteth , aranyath , es mynden czodakat ez felden . Netalantal azert vag̋on ty keztetek ez may napon oly fyrffyw , awagy azzonyallat , kynek ew zywe el fordwlth wr yſtentw̋l , hogy el mennyen ty kezzeletek , es ydeghen Iſtennek zolgallyon , es legyen ty keztetek eppee es keſerwſeegh zylew gyeker . Mykorō azert hallangya ez fogadaſnak ygheeyth , algya megh ennen magat ew zyveeben mondwan : Bekeſeegh lezen ennekem es az en zywemnek gonoſſagaban yarok , es az rezegh vegyen yozanſagot , es wr yſten ne boczaſſa megh ewneky . De akkoron my ydeben az ew haraghya nagyoban fyſteleg , es nywgoggyanak megh az olyan emberē mynd az athkok , kyk yrwan vannak ez kenyben , es tó̗rellye el wr yſten az ew neveeth menynek alola , es veeghezze el az erek vezedelembe mynd tellyes Izraelnek nemzety kezzó̗l , mynd az athkok zerent , kyk mynd ez frygynek zerzeeſeebē yrwan vannak . Es mongya azt ew wtanna valo nemzethſeegh , mynd ew fyay , es yeveweenyek kyk ew wtannok fel tamadnak , lathwan az oly fednek vezedelmyt es betegſeeghyt , mynemew keenkw̋el , es napnak hewſeegheewel eeghety , wgy hogy soha ne mywelheſſeek , es ſemy zeld fywet ne teremczen , Sodomanak , Gomorranak , Adamenak , es Seboynnak el ſyllezteeſeenek peldayara {265} , kyket wr yſten el ſyllezte ew nagy haraghyaban ; Es myndenek mongyaak : Myre tett ezenkeppen wr Iſten ez feldnek ? Mynemew nagy haraghya gywladot ffel ewneky ? Es azt felelyk : Mert el hattaak ew wroknak zerzeeſet , paranczolattyat , kyt megh zerzett az ew reghy attyokkal , mykoron kywe hozta ewket egyptomnak feldeeró̗l , Es mert ydeghen Iſteneknek zolgaltanak , es azokat ymattaak kyket ſem twttanak , ſem yſmertenek : annak okaert haragwt megh az felſeeghes wr ez feldre , es hogy mynd ez ſok athkokat reaya vethnee , kyk mynd ez kenybe yrwan vannak : es az okaerth yzte kywe ewket ez ew feldó̗kró̗l , es ydeghen feldre vetette ewketh , mykeent nylvan lattatyk ez may napon . Hwzon hatt Cap MIkoron azert nylvan read yewennek mynd ez bezeedek , aldothſaagh , es athkozothſaagh , kyket ky mondeek the eletted , the kedeeg , mykoron penitenciara terendez te zywedben mynden helyen , howa el hymtend teghed the wrad yſten , es ew hozyaa terendez , es enghedendez az ew paranczolatynak mynd te tellyes zyweddel , mykeent en megh paranczolom teeneked , es te fyaydnak : eſmegh haza hoz teghed the wrad Iſten az foghſaghbol , es yrgalmaz teeweled , es egybe gyeyth teeghedet mynden felee neepek kezzó̗l , kyk kezzee annak elette el teekozloth vala . Ha meegh az meenynek {266} magaſſagara el hanyattal vona onnan es , le vonzon teghed wr Iſten es be vyzen az feldre kyt megh ygyerth az the reghy atyaydnak , es teb zammal leez the , es nagyobban meg ald teghedet wr Iſten , honnē mynth az the reghy atyaydat . Kernyw̋l metely wr Iſten az the zyvedet , es te magzatydnak zyveyt , hogy tellyes zywel , es tellyes lelekkel zereſſeetek wr Iſtent , es ſok ydeyglen eelheſſ . Mynd ez atkokath kedegh vety fordoyttya vr Iſten az te ellenſeghydre , es kyk teghed gyw̋ló̗lnek , haborgathnak . Az ydeben hattra terz es the wradnak Iſtenednek zawat , bezeedeet halgatod , es mynden paranczolattyat be tellyeſeyted , kyketh en ez may napon megh paranczolok teeneked , es megh ald , megh beweyth teghed wr yſten mynd the mehednek gymelczeewel , mynd the kertednek es barmaydnak gymelczeewel . Mert te hozyad teer wr yſten , hogy erewllyen es vygaggyon te raytad mynden yoghban , mykent vygadot az te reghy atyaydon , ha azonkeppen halgatandod te es , the wradnak Iſtenednek bezeedeet , es az ew paranczolatyth megh tartandod , kyk mynd ez terwenben yrwan vannak . Az paranczolat , kyt en paranczolok teneked ez may napon , nynczen the feletted , ſem tawl vettethween te tewled , ſem az menybē nem helyhezteteth , hogy azth mondhathnaad : ky mehet ffel az menyorzaghnak magaſſara , {267} hogy onnan le hoznaa , es halhathnok es be tellyeſeythetnó̗k ? ſem az tengher elwe ne vyteteth , hogy azth mondhathnaath : ky wzhathya atal az tenghert , hogy onnan mynekw̋nk atal hoznaa , es halhathnok , es be tellyeſeythethnó̗k az ew paranczolattyath ? Azerth twlaydon czak te melletted vagyon , es tennen zadban , es te zywedben , hogy be tellyeſeyczed ewtet . Gondollyad megh azert hogy myvel eleedben vetettem ez may napon mynd yot mynd gonozt , mynd eeletet mynd halalth , hogy zereſſed the wradat Iſtenedeth , es az ew wtayban yary , az ew paranczolatyt es Cerimonyayth tarczad , es az ew yteeletyben yary , hogy eelheſſ , es hogy megh zaporohon teghed , es megh algyon az felden kyre be meegy byrnya . Ha kedeegh ew tewle hattra fordwland az the zywed , es hallany nē akarandod , es tewelghees myat megh czalathwan ydeghen Iſtent ymadandaz , es azoknak zolgalandaz , ez may napon yewendó̗th mondok teeneked , hogy el keel vezned , es keweſ ydeyglen lakozol az felden , kyre be menendew wagy az Jordan vyze elwee . Byzonſaghwl hywom ez may napon menynek es feldeth , hogy mywel eleydben ez may napon mynd eeleteth , mynd halalth , aldomaſth es athkoth , yoth es gonozth . Oh Izrael , valazy azerth eeleteth magadnak , hogy mynd the eelheſſ , mynd maradekod the wtannad , es zereſſed the wradat Iſtenedet , es {268} enghegy az ew bezeedeenek , es ew hozyaa hayoly . Mert ew thee neked eeleted , es te napydnak hozyw vota , hogy ſok ydeyglen lakhaſſaal az felden , kyt megh ygyert te atyaydnak . Hwzon heeth El meene azert Moyſes es megh zola mynd ez bezeedeketh , mynd az tellyes Izrael neepenek , es monda ewnekyk : yme zaz hwz eztendey vagyok ez may napon , es towabba ſem ky ſem be nem mehetek , yeleſſen myert vr Iſten es azt mondotta ennekem : atal nem meegy ez Jordan vyzeen . Azerth the wrad Iſten meegyen atal te eletted , ew vezty el mynd ez ſok ydeghen nemzeteth te eletted , es el byrod ewteth . Es ez Joſwe meegyen atal te eletted , mykent megh mondotta wr Iſten . Wgyan teezen ew velek es wr Iſten mynth Seon es og kyralyokkal az Jordan vyze elwe . Mykoron azerth azokat es ty hatalmatok ala vetendy , azonkeppen teegyetek azoknak , es mykent en megh paranczoltam tynektek . Emberwl es ereſſen czelekó̗ggyetek . Ne akaryatok feelny , es retteghny ew zyneknek elette , merth wr Iſten lezen teeneked vezeró̗d , es el nem hagy . Hozyaa hywaa azerth moyſes Joſweeth es monda ewneky mynd az Izrael nepeenek elette : Legy ereſſ , es kemeen , merth the vyzed be ez neepeth az feldre , kyth megh ygyerth wr Iſten az ew reghy attyokknak , es te oztod el reezzerent ew nekyk {269} , es ennen maga wr Iſten lezen thy vezerlewtó̗k . Ew lezen te veled , es nem vetth el teghedet , ſem el nē haag̋ . Ne akary azerth feelny , es retteghny . Megh yraa azerth moyſes az terwent , es adaa az papoknak Leuinek nemzetynek , kyk az yſten zekreenek hordozyaak vala , es mynd tellyes Izrael veen nepeynek . Es azth paranczolaa ewnekyk mondwan : Heeth eztendó̗nek wtanna , az boczanathnak eztendeyben , az Sator ynnepeenek yllewye napyan , egybe gyewlween mynd az tellyes Izrael , hogy myndektek megh yelennyeek ty vratok yſtennek zyne eló̗th az helyen kyt valaztand wr Iſten , oth megh olwaſwan az terweennek ygheyt mynd az tellyes Izraelnek elette , myndeneknek hallaſaara : mykoron eggyewe gyewltenek mynd fyrffyw , mynd azzonyallat , mynd kyſded , mynd nagy , es yeweveen , ky te kapwd nak beló̗le lakozyk , hogy halwan megh tanwllyaak , es feellyeek ty wratokath Iſtenteketh , es megh tarthwan be tellyeſeheek mynd az tó̗rweennek bezeedyth ; es az ew fyok , kyt maſtan vannak , es nem twggyaak , hogy azok es halhaſſaak , es feellyeek ew wrok Iſtent myndē ydeben , mygh ez felden eelnek , es kyre be meennek byrny az Jordan vyze atal . Es monda wr Iſten moyſeſnek : Yme kezel vannak the halalodnak napyay , hyd ede Joſweeth , es mennyetek az yſtē Satoraban , hogy paranczollyak ewneky . El meenenek azert Moyſes es Joſwe , es megh {270} allanak az tabernaculomba , es megh yeleneek wr Iſten tyzes ozlop keeppen , es le zalla az Satornak aytayan . Es monda wr Iſten Moyſeſnek : yme the el nywgozol az the reghy atyayddal , es ez fel kelween vethkó̗zyk az Balwan Iſtenekkel az felden , kyre be mennek byrnya , es hattra vety az fryget , kyt en velem megh zerzet , es meg haraghzyk az en nagy haragom ew ellenek az ydeben , es el hagyom ewket , es el enyeztó̗m en zynemet Izraelnek eló̗le , es ragadozaſra ywt , megh lelyk ewtet mynd az gonozok , es nyomorwſagok , kyk yrwan vannak , wgy hog̋ mongya az ydeben : Byzon myerth nynczen wr yſten en velem , talaltanak megh enghemet ez gonoſſagok . En kedegh el enyeztem , es el reyttem en zynemet ew eló̗ttó̗k , mynd az gonoſſagokerth , kyketh tett , mert ydegen Iſteneketh kó̗wetett . Ez may napon azert yma ran yryatok megh ty magatoknak ez dyczeereteth , es tanohatok megh rea Izraelnek fyayth , hogy kordeen twggyaak , es zayokkal eenekellyeek , es legyen ennekem ez dyczeereth erek emlekezettre az yzrael fyay kó̗zó̗th : Merth yme bel vyzem ewteth az ygyeerethnek feldeere , kyn megh eſkettem az ew reeghy attyoknak . Mykoron azert eyendnek , es megh eleghó̗dennek , es meg keweredennek , az ydeghen Iſtenek wtan ternek yarnak , es zolgalnak , es enghemet el hannak , es megh wtalnak . Mykoron azert eló̗l talalangyaak ewtet mynd az ſok gonoſſagok es nyomorwſagok , meg felel akkoron ewneky ez dyczeeret byzonſaghwl {271} , kyt ſoha ſenky el nem feled az the maghzatyd kezzó̗l . Mert yol twdom az ew gondolatyt , kyketh akar tenny ez may napon , mynek elette be vynneem ewteth az ygyeerethnek feldeere . Megh yraa azert moyſes az dyczeeretet , es meg tanoytaa rea az Izrael ffyayth , es paranczola Joſweenak , Nwn fyanak , es monda : Byzakoggyal megh , es leegy ereſſ , mert te vyzed be az Izrael fyayth az ygyerethnek feldeben , kyt megh ygyertem , es en lezek teeveled . Mynekwtanna azert megh yrtta vona moyſes az dyczereteth , es el veeghezte vona , paranczola az leuitaknak , kyk az wr yſten ſatorath vyſelyk vala , mondwan : Veegetek fel ez kenyvet , es helhezteſſeetek wr yſten zekreenyenek yoghyara the ellened byzonſagra . Merth en yol twdom az the vetekó̗deeſedet , es ke meenſeghes nyakadat . Mert meegh en eeletemben es ty veletek yarwan , koronkeed dagalyoſok voltatok wr Iſten ellen , myneewel ynkab ha megh halandok . Gyeyczeetek ede en elembe mynd az veeneketh , ty nemzethſeghtek zerent , es mynd az belcz doctorokath , es megh zolom mynd ez bezeedeket ew elettek , es byzonſaghwl hyvom ew ellenek feldet es meennyeth . Mert yol twdom , hogy az en halalomnak vtanna alnokſagwl czelekettó̗k es hamar el haylotok az wttrol , kyt megh paranczolttam tynektek , es nyomorwſagh tamad ty eletekbe , reghy ydeben , mykoron gonozt teyendetek wr Iſten zyneenek elette , hogy {272} haragra yndohatok ty kezeteknek czelekó̗deeſe myath . Monda azert moyſes halwan mynd az tellyes Izraelnek neepe , es megh reſymalwan az dyczeerethnek ygheyt , es el veghezee , kynek kezdety ezenkeppen leen . Hwzon nyolcz Cap Audite celi que loquor , audiat terra verba oris mei . Halgaſſatok mennyek kyketh zolok , halgaſſa az feld es en zayamnak ygheyt . Megh bewllyen mynt az eſſ en twdomanyom , follyon mynt az harmat en bezeedem . Mykent az harmat az fywen , es mynt az czepp az magon , mert wrnak neweet hyvom maſtan . Aggyatok ffel magaztataaſth my Iſtenw̋nknek , mert Iſtennek mynden dolgay teekeelleteſek , es mynden wtay yteeletek . Az Iſten hywſeghes , es mynden bynnel kyl valo ygaz es ygyeneſ . Veethkeztenek ewneky , de nem az ew fyay , mynd fertezetekben , gonoz es vyzzavywo nemzeth . Azonkeppen fyzeted ee megh wr Iſtennek , bolond es eztelen neep ? Nem de nem ew ee az te atyad , ky ffel tartott , es tett , es teremtet ? Emlekó̗zzel megh az reeghy ydekró̗l , gondoly megh mynden nemzethſeegheket , kergyed megh az te atyadat , es meg yelenty teeneked te ó̗reghbydet , es meg mōgyaak teneked . Mykoron az felſeeghes Iſten ez vylagon az neepeket el oztya vala , mykoron adamnak fyayt {273} egy maſtwl el valaztya vala , hatarth vete mynden neepeknek az Izrael fyaynak zamok zerent . Wr Iſtennek kedegh reze az ew neepe , Jacob ew erekſegheenek kó̗tele . Megh talala ewtet az pwzta felden rettenetes es zernyw helyen , egybe gyeytee ewketh , es megh tanoytaa , es megh ewryzee mykent zemeynek feeneeth . Mykent az keſelyw kyzlely repeſſeeſre ew fyaczkayt ew felettó̗k repeſſkelween , azonkeppen el teryezthween ew zarnyayt , es rea veve ewtet , es ew vallayn vyſelee . Ennen maga wr Iſten leen ew vezeree , es nem vala ew vele ydeghen Iſten . Helyheztetee ewtet az nag̋ magaſſ feldre , hogy az mezó̗knek gymelczyt eennee , hogy az kew zyklabol meezet zopnaa , es az kemeen kewbó̗l olayt faczarna , az czordabol vayat , es az yohokbol tey̋eth , Baſan fyaynak keczkeynek es koſſynak kewerywel , es enneek az bako kat bwzanak belywel , es az zeló̗nek tyztaſagos veereeth ynnaak . Megh kewerw̋lth az en zerethó̗m , es megh rwgodoza , megh tó̗lth , megh kó̗weredet , el zeeló̗ſſewlt , el hatta ew teremttó̗ Iſteneet , es el tawozoth ew ydwezeytó̗ Iſteneetw̋l ; yngherletteek ewteth az ydeghen Iſtenekben , es mynddē wyrlongaſokban haraghra yndoytottaak . Erdegheknek aldozanak , es nem yſtennek , oly Iſteneknek , kyketh nem yſmereenek , wyak es maſtanyak tamadanak , kyket nem ymattanak az ew reeghy attyok . Wr iſtent , ky teghed zylth , el hattad , es el felethkó̗ztel the teremthew wradrol . Lataa azt wr Iſten {274} , es haragra yndwltateek , mert rea kezereyteek ewtet az ew ffyay es leany . Es monda : el enyeztem en zynemeth ew eló̗ló̗k , es az ew veeghezetekre neezen . Merth ez nemzet vyzzaa fordwlth , es hytethlenek ew fyay . Ewk enghem yngherleenek oly allatokba kyk nem valanak Iſtenek , es mynden hewſagokban haragra remeyteenek . En es ffel yndoytom ewketh olyban , ky nem en neepem , es bolond neep keeppen megh wtalom ewketh . Tyz gyoponeek ffel en haragomba , es myndent megh eeghet pokolnak fenekeeygh , es megh eeghety ez feldet mynd zylemenywel , es az heegyeknek fondamentomat meg emeezty . Reaok gyeytek mynden vezedelmet , es az en nylaymat el veeghezó̗m ew bennó̗k , el emeeztethnek ehſeeghnek myatta , es megh zaggattyak ewket madarak keſerwes ma raſſal . Beſtyeknek fogayt boczatom ew reaok , nagy dyheſſeeggel rangatwan , es hordozwan az feldó̗n , kyw̋l pwztoyttya ewketh tó̗r , es beló̗l feeleló̗m , yffyat es zyzeth , aprot , es veeneth , es mondek : hol vannak ymaran , megh zentetó̗m emberek kó̗zzó̗l az ew emlekó̗zettyeketh . De az ew ellenſegheknek haraghyokerth halogattam ekkedygh , hogy ne kewelkó̗dhetneenek , es ne mondhathnaak : Az my kezw̋nk hatalmas , es nem wr Iſten tette mynd ezeketh . Ez neep tanacznal kyl , es belczeſſeeghnel kyl vagyon , De czak erteneek , es twdhatnaak , es lathatnaak az veeghſew dolgokath , my {275} keppen el yzy vala egy ezerth , es kettew tyz ezerth : nem de azert ee , mert az ew Iſtene kezbe atta ewketh , es wr Iſten be rekeztette ewketh , mert nem ollyan az my yſtenenk , mynt az ew iſtenek , es az my ellenſeghynk byraak . Az ſodomayaknak zeló̗ó̗knek bora az ew borok , es az gomorrayaknak varaſynak az ew zeleó̗k mereghnek zeló̗ye , es keſerwes zelew few , orozlannak eppeeye ew borok es megh orwoſolhatathlan Jaſpis meregh . Nem de mynd kezen vannak ee ezek en nalam , es le teetettenek az en keenczeym kó̗zzee ? Enym az bozzw allas , es en megh fyzetó̗m ewnekyk ydew be telween , hogy el yzamyeek az ew labok , kó̗zel vagyon az vezedelemnek napya , es fogyathkozaſra ſyethnek ad ydó̗k , megh yteely wr yſten az ew neepeet , es az ew zolgaywal yrgalmaz , megh lattya hogy mynden kez megh beteghó̗dyk , es az be rekeztettek el fogyathkoznak , es az teb reezek el emeztethnek . Es azt mongyak : hol vannak az ew Iſtenek , kykben byznak vala ? kyknek aldozattyokon kó̗werth eeznek , es az aldozathnak borat yzyak . Kellyenek ffel ymaran es ſegheyczenek tyteketh , es zykſeeghnek ydeyn otalmazyanak meg tyteketh . Laſſatok hogy czak ennen magā vagyok , es nynczen mas yſten en nalamnal kyl . En kyt akarok megh ó̗ló̗k , es eelnye hagyok kyt akarok , megh veró̗k , es megh gyogyhttok , es ſenky nyncz ky en kezem kó̗zzó̗l ky zabadoythaſſon ; {276} ffel emelem az eghre en kezemet , es azt mondō : eelek en mynd erekkee . Ha meg eleſeytendem mynth az forgo zel en fegyweremet , es yteeleted ragadand az en kezem , bozzwt tezek az en ellenſeeghymnek , es azoknak kyk en rayttam bozzwt tettek . Megh rezegheytó̗m en nylaymat veerben , es az en fegyverem tagogat eezyk , megh ó̗lteknek veerebó̗l , es megh fogot ellenſeegheknek mezeytelen feyekbó̗l . Dyczeeryetek , kó̗z nemzetek , az ew neepeeth , merth az ew zolgaynak veere hwllaſaat megh bozzwllya , es bozzwt vezen ew ellenſeeghyn es kegyelmez az ew neepeenek feldenek . Meene el azert moyſes es meg bezeellee mynd ez dyczeerethnek ygheyt az kó̗z neepnek hallaſaara Joſueewal , Nwn ffyawal . Es el veeghezee mynd ez bezedó̗keth zolwan mynd az tellyes Izraelnek ſokaſſaga eló̗t , es monda ew nekyk : Veſſeetek ty zywetekre mynd ez bezeedeketh , kyket en megh vallok tynektek ez may napon , hogy megh paranczollyatok yewendó̗re ty ffyaytoknak , ewryzny , es tenny , es be tellyeſeyteny myndeneket , kyk yrwan vannak ez terweennek kenyweeben , mert nem heyyaban vannak megh paranczolwan tynektek , de hogy myndentek eelne ew bene , es hogy ſok ydeyglen megh maradhatnaatok az felden , kyre be mentek lakozny az Jordan vyze elwee . Zola eſmegh wr Iſten moyſeſnek azon napon mondwan : Meny ffel ez Abarynnak heegyeere , Nebonak teteyre , ky moabnak feldeen vagyon , Jordan vyze elwee , Jerykonak {277} elleneeben , es tekencz megh kanaannak feldeet , kyt en adok az Izrael ffyaynak , es haly megh ot az hegyen , kyre mykoron fel menendez , the neeped wtan meegy , mykent meg hala aaron te attyadffya hor hegyeen es ew neepe wtan meene . Mert veetkó̗zeetek en ellenem az Izrael ffyaynak kó̗zó̗tte , az ellenzó̗ vyzen , kadeſ barneenak pwztayaban , es nem zenteleetek megh enghem az Izrael ffyaynak elette , yme the el tawl neezed az feldet , de nem meegy be ew rea , kyt en adok az Izrael ffyaynak . Hwzon kylencz Cap Ez az aldomas kywel megh aldaa moyſes yſten embere az Izrael ffyayt , mynek elette megh halna . Es monda : wr yewe ſynabol , es ſeyrbó̗l zyleteek mynekewnk ; ffarannak heegyeeró̗l tamada , es ew vele zen teknek ſokſaga . Ew yoghyan tyzes terween . Sok neepeketh zerethe , mynd az zentek ew kezeeben vannak , es kyk ew labayhoz kó̗zelghethnek , az ew tanwſagaban veeznek . Terweent paranczola my nekw̋nk moyſes : Jacobnak ſokſaghw erekſeegheet , es lezen az ygazak kezeth kyralʼʼ , egybe gyeythween neepeknek feyedelmyt Izraelnek nemzetywel . Eellyen ruben es megh ne hallyon , es legyen kyſded zam zerent . Ez Judaſnak aldomaſa , hallyad megh wram Jndaſnak zawath , es az ew neepe kezzee vyd be ewtet . Az ew kezey vyaſkodnak ew erette , es lezen ewneky ſeghedelme az ew ellenſeghynek ellene . Es {278} Leuinek monda : az the teekelleteſſeeghed es belczeſſeeghed the zent wrattwl , kyt meg byzonyoytaal keeſertethben , es megh yteeleed az ellenzew vyz melleth . Ky wg̋ monda ew attyanak , es annyanak : nem twdlak tyteketh , es ew attyaffyaynak : nem yſmerem ewketh , es ffyokath ſem yſmereek . Azok tartaak megh az the Bezeededeth , es az te zerzeeſedeth , az te yteeletydet oh Jacob , es te terweenyedeth oh Izrael , temyeenth gyoythnak te nag̋ haragodban , es aldozatoth teeznek the oltharodon . Algyad megh wr Iſten ew ereſſeegheet , es az ew keze mwkayt fogad hozyaad . Veryeetek hattra ew ellenſeeghyt , es kyk ewtet gyló̗lteek ffel ne tamaggyanak . Es benyamynnek monda : Mynt wrnak zerethó̗ye byzwan lakozyk ew benne : mynth agyas hazaban vgyan lakozyk mynd nap eſtygh , es ew karyay kezet nywgozyk . Joſeffnek kedeegh monda : Wrnak aldomaſabol vagyon ew lako felde menynek gymelczywel , es eghnek harmattyawal tellyeſedween , Napnak es holdnak gymelczeybó̗l , reghy heegyeknek teteyró̗l , es erek halmoknak gymelczybó̗l , feldnek gabonaybol , es mynden tellyeſſeeghybó̗l . Annak aldomaſſa , ky megh yeleneek az eegghew bokorban , yeyyen Joſeffnek feyeere , es ew megh zentelth teteyre , ew attyaffyaynak kezette . Mykenth az twlyoknak elſſe zylette ollyan ew zepſeeghe , es mynth vnicorniſnak zarwa ollyan az ew zarwa es , azokkal hany ffel myndden neepeketh , mynd ez feldnek veegheyglen . Ezek effraymnak ſokaſſaga {279} , es manaſſenek zamtalanvota . Es Zabwlonnak monda : ewrw̋lʼʼ zabulon the ſokſagodban , es Iſakaar , the ſatorydban , hywnak neepeketh hegynek teteyre , es oth teeznek ygaſſaghnak aldozatyth , kyk az tenghernek aryaath yzzyak mynt az teyet , es el reytet keenczeketh , mykent az fewenth . Es gaadnak monda : Bodogh ew ſokaſſagaban gaad , mykeent orozlan nywgoweek , megh ragadaa mynd karyaat , mynd teteyth , es megh yſmeree ew feyedelemſeegheet , hogy az ew reezeeben doctor lenne , ky leen neepeknek ſeyedelmeevel , es wrnak elette ygaſſagot teen es ygaz yteeletet Izraellel . Dannak es monda : Dan orozlan kó̗lyó̗k bewſeegghel foly baſan feló̗l . Es neptalynnek monda : Neptalyn bewſeegghel eel , es tellyes lezen wrnak aldomaſawal az tengher feleet eſ deelth byrya . Aſernek es monda : Aldot fyak kezett aſer legyen kellyemetes ew attyaffyay kezett , es marttya olayba ew labaat , vaſſ es ercz ew laba bely , mykeent the yffywſagodnak napyay , azonkeppen lezen the veenſeghed ees . Nynczen maſ az ygaznak iſteneenel . Az menybe meenew iſten teeneked ſeghedelmed . Az ew felſeeghes vota el yarya az kó̗dó̗keth , az ew lakodalma menybe vagyon , es erek karyaynak alatta , ky yzy te ellenſeeghedet te eló̗led , es azt mongya : tó̗ryeel el . Izrael kedygh byzwan lakozyk es twlaydon . Jacob ew zeme {280} gabonanak es bornak feldeen , es az eghek harmattal homalyoſodnak . Bodogh vagy the Izrael , ky vagyon haſonlatoſ hozyad , valaztot neep , ky ydwezw̋lz the wradban ? ew the otalmadnak payſſya , es te dyczeſeeghednek fegywere . Meg tagadnak teghed the ellenſeeghyd , es te az ew nyakokath nyomdoſod . Hwzad Cap Fel meene azerth moyſes moabnak mezeyró̗l nebo hegynek teteyre , Jeryko varaſanak ellene , es megh mwtataa ewneky wr yſten mynd tellyes galaadnak feldeet Danyglan , es mynd tellyes neptalynnak , effraynnak , manaſſeenak , es mynd Judanak feldeet , mynd az wtolſo tengheryglen , es Jeryko varaſanak zeles mezeyth , bethleemnek , es ſegornak , es monda wr yſten ew neky : Ez az feld kyn en megh eſkw̋ttem Abraannak , Iſaaknak , es Jacobnak , mondwan : te nemzetednek adom ewtet . Latod azert ymaran , de nem meegy be ew rea . Megh hala azerth ott moyſes wr Iſtennek zolgaya moabnak feldeen , vrnak paranczolattyara , es el temetee ewtet moab feldeenek vó̗lgyeeben fogor elleneeben , es nem twdhataak megh emberek az ew temeteeſſeenek koporſſoyat mynd ez napyglan . Es Moyſes azert zaaz hwz eztendey vala , mykoron megh hala ; zeme homalyoſ nem vala , fogay yngadozook nem valanak . Es ſyrataak ewteth az Izrael ffyay moabnak mezeyn harmyncz napyglan , {281} es bel teleenek az ſyralomnak napyay . Joſue kedeegh , Nwn fya , bel teleek zenth leleknek belczeſſeegheewel , mert moyſes rea vetette vala ew kezeeth . Mert zentelween es enghedelmeſek leenek ew az Izrael ffyay , es wgy teenek mynt meg paranczolta vala wr Iſten moyſeſnek . Es nem tamada ollyan proffeta tovabbaa Izraelbe mynt vala moyſes , kyt yſmerne wr yſten zynrel zynre , mynden yegyekbe es czoda teetelekbe , kyket boczata egyptomnak feldeen faraho kyralra , es mynd ew zolgayra , es mynd tellyes egyptomnak feldeere , mynd tellyes Izraelnek zemek lataſaara . Etth vagyon veeghe moyſes oth kenyweenek , iſtennek leǵen halaa . Ha kedeegh my fogyathkozaaſ eſſet kó̗te , keerem ew yrgalmat , boczaſſa megh . Ha kedeegh my lelky {282} haznot benne leel , ky olwaſny akarny , keerem ymaggyon erettem , mert nagy mwkanaal kyl veeghe nem zakadot . Et el kezdetyk Joſweenek kenywe Incipit argumentum . Jeſus , nauenak ffya , lelek zerent , nem czak teetemeenzerent , de meegh newzerent es , wrnak zemelyeet yegyzee , az Jordan vyze atal myndden orzagokra aytoot nyta , es megh oztaa az feldet az gyezedelmes nepnek , es myndden varaſokban , wczakon , hegyeken , vyzeken , folyaſokon , es hatarokon anyazent egyhaznak , es menyey lelky Jerwſalem varaſanak orzaghyt ertelem zereent ez kenyben megh yrya . Elſew Cap Ees leen moyſeſnek wr yſten zolgayanak halala wtan : zola wr iſten Joſueenek moyſes zolgayanak , Nwn fyanak , es monda ewneky : Az en {283} zolgaam moyſes megh holth , azert kel ffel , es meny atal ez Jordan vyzeen te , es mynd az kó̗z neep teeveled az ygyeerethnek feldeere , kyt en adok az Izrael ffyaynak , mynden hely , kyt ylletend ty labatok nyoma , tyeetek lezen , tynektek adom mykeent megh mondottam moyſeſnek . Az pwztatwl es libantwl foghwa mynd az nagy effraten vyzeeygh , mynd az etheoſoknak feldó̗k , mynd az veghſew tengherygh , nap nywgottra lezen az ty feldeteknek hataara . Senky ty ellentek nem alhat myglen eeltek , Mert mykent voltam moyſeſſel , azonkeppen lezen teeweled , es nem hadlak el teghed , byzakoggyaal megh es leegy ereſſ , mert te oztod el reez zerenth az feldet az neepnek , kyn megh eſkw̋ttem az thy reghy atyatoknak , hogy ewnekyk adnaam ewteth {284} . Batoroggyal megh azert , es legy felette ereſſ , hogy megh ó̗ryz'' es megh tarcz myndden terwent , kyth teeneked megh paranczolth az en zolgam moyſes . Se yora ſe balra ne hayolʼʼ ew rola , hogy myndent megh ercz kyketh czelekewdó̗l . Ky ne tawozzeek ez terweennek kenywe the zadbol , de mynd eeyel nappal ew benne el meelkó̗ggyel , hogy megh ó̗ryzyed , es be tellyeſehed mynd azokath , kyk yrwan vannak ez kenyben ; ha wgyan teez , el ygazoythatod te vtadath , es the ertelmedeth . Ym paranczolok teeneked : legy bator , es ereſſ , Ne akary retteghny , ne akar'' feelny , mert teveled vagyon the wrad Iſtened myndenben , vala howa menendez . Es paranczola Joſwe az kó̗z neep feyedelmynek mondwan : Mennyetek el az tabor kó̗zepó̗th , es paranczollyatok az nepnek es mongyatok : zerezyetek magatoknak eetelth mert harmad nap wtan {285} atal mentek az Jordan vyzeen , es be mentek az ygyeerethnek feldeere , kyt megh fogadot adny ty vratok yſten . Es Rubennek , gaadnak es manaſſe felnek monda : Emlekó̗zytek megh az bezeedró̗l , kyt megh paranczolt moyſes vrnak zolgaya mondwan : Ty wratok yſtentek adot tynektek nyugodalmath es eelegh feldet . Azert ty feletek , yyatok fyatok , es barmotok maraggyanak es lakozyanak az erekſeeghben , kyt adot tynektek moyſes az Jordan vyze elwe . Ty kedeg mennyetek atal fegywerkezween , ty atyatokfyay eló̗th hadakozwan ew erettek , myglen ewnekyk es nywgodalmat aad wr yſten , mykenth tynektek adot , es annak vtanna teryetek haza ty erekſeeghteknek feldeeben . Es feleleenek azok Joſweenak , es mondanak : Myndent vala myt paranczoltaal mynekw̋nk , te zol gaydnak , megh teezyek , es vala howa kyldez , el meegyw̋nk . Mykeppen myndenben enghettewnk moyſeſnek , azonkeppen enghedw̋nk teeneked es , czak hogy legyen wr Iſten teeveled , mykenth moyſeſſel volth . Maſod Cap Kilde el azert Joſwe Nwn ffya Setym pwztayabol keth embereketh tythkon , es monda ewnekyk : mennyetek el , yaryatok megh az feldet , es yeryko varaſaath , kyk ottan el menween , meeneenek be el raab new̋ azzon hazahoz , es megh zallanak ew nala . Eſ hyrree teweek Jeryko kyrallyanak az dolgoth mondwan : ez eeyel be yettek az Izrael ffyay kezzó̗l , hogy megh kymleneek ez {286} feldet . Es ottan el kylde keweteth az keralʼʼ Raab azzonhoz mondwan : hozd ky az embereket , kyt be yettenek the hozyad , mert kymek , es azert yettenek hogy megh laſſaak ez feldet . Az azzonyaallat azert el reytte az neepeketh , es monda : vallom hogy en hozyam yeweenek , de en nem twttam honnan legyenek ; mykoron azert az wdwar kapwyat be tenneek az ſetethben , akkoron azok es ky mentenek , es nem twdom howa mentenek . Meennyetek azert hamar wtanna es megh foghattyatok ewketh . Ew kedeg ffel vywee az neepeketh az haznak heyazattyaban , es be fedezee ewket oth kender pozdoryawal . Az kyralʼʼ zolgay kedeegh wtannok meenenek azon wton ky hayth az Jordan vyzeenek ree were , es ottan be teeweek az kapwth . Meegh kedegh el nē nywgottak vala , meene ffel hozyayok raab azzon az haz heeyara , es monda : Twdom hogy wr yſten tynektek atta ez feldet , annak okaerth ty feelelmetek eſet my reank , es el lankattak mynd kyk ez felden lakoznak . Hallottok es , hogy wr Iſten az vereſſ tengher vyzeet megh zaraztotta ty ky yeveeſtekre , mykoron ky erettetek egyptombol es myt tettetek az keth amorreoſ kyralynak az Jordan vyze elwe , Seonnak , es oghnak , kyketh megh ó̗ltetek . Es ezeketh halwan , felette megh feelemlettewnk , es megh {287} herwadot az my zywewnk , es ſemy lelek nem maradot my benw̋nk ty be yeweſtó̗kre : mert az ty wratok yſten ew az byzon Iſten menybe es felden . Azert ymaran eſkw̋ggyetek megh ennekem wr iſtenre , hogy mykeppen en tyveletek yrgalmaſſagot tettem , azonkeppen teeztek ty es en atyamnak hazawal , es aggyatok ennekem byzon yegyeth , hogy zabadohatok megh en atyamat , anyamath , atyamffyayt es hwgaymat mynden yozaghywal , es zabadohatok megh my lelkewnket halaltwl . Kyk ottan feleleenek ew̋neky : Az my lelkw̋nk legyen ty erettetek halarra , ha maga kezbe nem adandaz mynketh . Mykoron azert mynekw̋nk adangya wr yſten ez feldet , yrgalmaſſagot es ygaſſagot teezwnk teeveled . Le boczataa azert ewket az ablakrol kó̗telen , es monda ewnekyk : Az hegyeſre mennyetek , hogy eleetekbe ne kel lyenek megh terween , es ott ballaghyatok harmadnapygh , myglen haza ternek , es wg̋ meennyetek el az ty wtatokra . Azok kedeegh mondanak : byntelenek lezw̋nk ez fogadaſbol , kywel mynket megh kó̗teleztel , hogy ha , mykoron he yewendw̋nk ez feldre , yegywl nem leend ez zederyes kó̗teel , kyn mynket ky boczattaal , es az ablakra nem kó̗tended , es ha mynden nemzetedet te hazadhoz es wdwarodba be nem gyeytended . Vala ky az te hazadnak aytoyan ky yewend , az ew veere ew feyeen leezen , es my byntelenek lezw̋nk , vala kyk kedeegh te veled leznek , azoknak ew veerek {288} my feyw̋nkó̗n lezen ha ky meg bantangya . Es monda raab azzon : vgyan legyen mynth mongyatok . Azok kedeglen ffel meenenek az hegyre , es az kyral embery ſohol megh nem talalaak ew̋keth . Meneenek az Jordan reweere , es keleenek atal Joſwehoz , es az Izrael ffyayhoz , es mynd megh bezeelleek ewnekyk , mynt yartanak vona , es mondanak : kezw̋nkbe atta wr Iſten mynd ez feldet , es nagy feelelemben eſtenek mynd kyk ew bene lakoznak . Harmad Cap Azerth Joſwe eeyel ffel kelven el yndoytaa az tabort ; ky eredween azert Setymbó̗l , yeveenek az Jordan vyzeere mynd az Izrael ffyaywal , es harmad napygh lakozanak ott ; azok el mwlwan , meenenek atal az taboron kyaythwan : Mykoron latangya tok ty wratok Iſtentek ſatoraath , es az papokath leuinek nemzeteebó̗l ewtet vyſelween , ty es ottan ffel kellyetek , es mennyetek el eló̗l , es kó̗z legyen ty kó̗ztetek es wr Iſten ſatora kó̗zó̗t wgy mynt keth ezer ſengh , hogy tawl lathaſſatok , es twggyatok meely wton kellyen mennetek : myert nem yartatok rayta annak elette ; es ooyatok magatokat , hogy kó̗zel ne yarwllyatok wr h . Es monda Joſwe az nepnek : Zentelteſſetek megh , mert honapon czoda dolgot tezen wr Iſten ty keztetek . Es monda ah papoknak : Veegyetek ffel wrnak teſtamentomoſ zekreenyeeth , es veegyetek eló̗l ah neepeth . {289} Kyk az paranczolatot be tellyeſeythwen fel veeveek , es elettek yaraanak . Es monda wr Iſten Joſwenek : Ma el kezdlek teeghed ffel magaztathny mynd tellyes Izraelnek elette , hogy twggyaak mert mykeppen moyſeſſel voltam , azonkeppen vagyok teeveled es . Te kedegh paranczolʼʼ az papoknak , kyk az en zekreenyemeth hordozyak , es mond azt ewnekyk : Mykoron be menendetek felyk az Jordan vyzeeben : allatok meg ott . Monda azert Joſwe az Izrael ffyaynak : yewetek kó̗zel ede , es halgaſſatok thy wratok Iſten bezedeeth . Eſmegh monda : Ezen twggyatok megh , hogy wr Iſten eelveen vagyon ty kó̗ztetek es el vezty ty eló̗letek az kananeoſth , eeteoſt , es fereſeoſth , gergeſeoſth , Jebwſeoſth es amorreoſth . yme , mynd ez tellyes feld wranak Iſteneenek zent zekreenye es ſa tora elettetek atal meegyen az Jordan vyzeen . Zerezzetek azert tyzen keth embereket , Izraelnek tyzen keth nemzeteebó̗l , es ahol megh allatangyak az papok ew labok nyomath az Jordan vyzeenek kezepette , ew es allyanak megh ott , merth az vyz ky felettek lezen , megh torlyk mynt egy heegy , kyk kedegh alol lezen el foly , el zarad , es fogyathkozyk . El eredween azert , es mynt illeteek ew labokkal az Jordan vyzeeth . Az ydó̗ben kedegh az Jordan vyze megh aradot vala , es be teltette vala ew folyaſyt , mynt arataſnak ydeyn . Megh allanak az vyzek kyk fó̗lwl valanak {290} mynt egy nag̋ heegy , ky yol latzyk vala az varaſbol , ky mondatyk edō , mynt az helyg kynek newe Sarthan , kyk kedeegh alol valanak , mynd az ſoſ tengherben folyanak , ky maſtan holt tenghernek mondatyk . Az neep kedegh ſereghenkeed meegyen vala zarazon az Jordan vyzeen atal . Mert az papok , kyk az zent zekreent vyzyk vala , alnak vala zarazon az Jordan vyzeenek kó̗zepette keezen . Negyed Cap Kyk mykoron atal mentek vona , monda wr Iſten Joſweenak : Valazyatok tyzen keth embereketh myndenyk nemzethbó̗l , es paranczoly ewnekyk , hogy onnan hol ott allottanak az papoknak labok az vyznek kó̗zepette , hozyanak tyzen ket kemeen keweketh ky , es teegyeetek le az tabornak helyeen , hol ez eeyel megh zallandotok . Es elewe hywaa Joſwe az tyzen keth embereket , kyketh valaztot vala az Izrael ffyay kó̗zzó̗l myndenyk nemzethbó̗l , es monda ewnekyk : Mennyetek ty wratok Iſten ſatora eló̗th az Jordannak vyzeenek kó̗zepybe , es myndentek hozyon vallan egy egy keweth ky az Izrael tyzen keth nemzetynek zamok zerent , hogy legyen emlekó̗zettre ty kó̗ztetek . Es mykoron kerdendnek tyteketh az ty fyaytok honapon mondwan : myt akarnak ez kewek ett , mongyatok azth ewnekyk : el apadanak az Jordannak vyzey wr Iſtennek zent ſatoranak elette , mykoron ew raytta atal mennee , annak okaerth ez kewek erek emlekó̗zettre teetettenek eett lewe az Izrael ffyaytwl mynd erekkw̋l {291} erekkee . Myndent azonkeppen teenek azerth az Izrael ffyay , mynt paranczola ewnekyk Joſwe , es az tyzen keth kó̗wek helyett , kyketh ky hoztanak vala , eſmegh tyzen keth maſ kó̗weketh teenek ew helyekbe , hol otth megh allottanak vala az papoknak labay , es ott vannak mynd ez may napyglan . Mynd addeglan azerth ott allanak az papok az Jordan vyze fenekeen , myglen mynd az ſok neep atal kó̗ltó̗zeek es myglen paranczola Joſwe az neepnek , hogy hamar atal meenneenek . Es mykoron atal meentenek vona , wtannok atal meene wrnak zent ſatora es . Rubennek kedeegh , gaadnak es Manaſſeenek fyay fegywereſſen elettek meennek vala az yzrael ffyaynak , mykēt megh paranczolta vala moyſes . Negyven ezeren , ky mynd ew ſereghe zerenth , es ſyethnek az ygyeneſre , es Jeryko varaſanak mezeyre . Azon napon fel magaztataa wr Iſten Joſweeth mynd az tellyes Izraelnek elette , hogy tyztó̗lneek ewth es , mykent moyſeſth mykoron meegh eelne , es monda ewneky : Paranczold azth az papoknak , kyk az wr Iſten ſatoraath vyſelyk , hogy yeyyenek kywe az vyznek kó̗zepybó̗l . Es paranczola ewnekyk . Mykoron azert ky erettenek vona , es az zarazra ywtottanak vona , megh tereenek az vyzek ew garattyokba folywan . Az neep kedeegh yewe ky az Jordan vyzeebó̗l elſew honapnak tyzed napyan , es megh zallanak galgalnak mezeyn Jerico {292} varaſanak nap kelet feló̗l . Az tyzen keth keweketh kedeegh , kyket ky hoztanak vala az Jordan vyzeenek fenekeeró̗l , helyhetee le Joſwe galgalban , es monda az Izrael ffyaynak : Mykoron kerdennek tyteketh az ty fyaytok honapon mondwan : myt akarnak ez kewek ett ? Tanohatok megh rea ewketh mondwan : Az zaraz fenekeen ment az Jordan vyzeenek atal mynd ez ſok neep , el zarazthwan my wrwnkyr Iſten ez vyzet my elettewnk myglen atal kó̗ltó̗zneenk , mykeent tett vala annak elette az vereſſ tengheren , hogy mynd ez vylagon valo neepek megh hallyaak , es meg tanwllyaak wr Iſtennek ereſſ kezeet , hatalmaat , es hogy ty es feellyeetek ty vratokath Iſtenteketh mynden ideben . Ewth Cap MIkoron azert hallottaak vona azt mynd az amorreoſoknak kyraly , es mynd kyk Jordan vyze elwe lakoznanak nap nywgottra , es kanaannak myndden kyraly , kyk mynd az nagy tenghernek kó̗rw̋le lakoznanak , hogy az wr Iſten az Jordannak folyo vyzeeth az Izraelnek fyay eló̗tt myglen atal kó̗ltó̗znenek , es el olwada az ew zywó̗k , es ſemy lelek nem marada ew bennó̗k az Izrael ffyaynak be meeneſekre . Az ydeben monda wr Iſten Joſweenek : Alkos teemagadnak kew keſó̗keth , es metellyed kerw̋l maſodszor az Izrael ffyayt , es wgy ten Joſwe . Oka kedeegh len , merth mynd az ſok neep fyrffyw {293} nemzeth , kyk kywe yettenek vala egyptombol , kyk hadra mehethnek vala , mynd megh halanak az pwztaban , az hozyw wthnak kerengheeſeeben , kyk mynd kernyw̋l meteltettenek vala , azoknal kyl , kyk zylettenek vala az pwztaban nyegywen eztendeegh , kyk nem halhattaak vala wr Iſtennek zawat . Ez eellyen fyak azert mynd kernyw̋l metelethlen valanak az vthnak hozyw voltaerth . Mykoron azert mynd kernyw̋l meteltettenek vona , wgyan azon ſator helyen lakozanak addeglan , mygh megh gyogylnanak . Monda azerth wr Iſten Joſweenek : Ez may napon el vettem egyptomnak zemeermeeth ty rolatok , es annak okaerth newezeek az helnek neweet galgalnak mynd ez may napyglan . Lakozanak azert az Izrael ffyay galgalisban , es wgyan ott megh illeek az hoſweethnak ynnepeeth azon honapnak tyzen negyed napyan eſthve felee , Jerico varaſanak mezeyn ; es eweenek azon feldnek gymelczeeben maſod napon pogacza kynyereth es azon eztendey lepeent . Es ottan el fogya az yſteny manna azon napon mynt eweenek az feldnek gymelczeeben , es nem eeleenek towabba az Izrael ffyay azon etekkel , de kanaan feldeenek gymelczeewel . Mykoron kedeegh vona Joſwe Jericonak mezeyn , ffel emeled ew zemeyt , es lata egy embert alwan ew ellenee mezeytelen fegyverrel , es ottan hozyaa meene mondwan : myenk vagy ee , awagy az ellenſeeghee ? Ky felele {294} : Semykeppen nem , de vagyok Iſten Seregheenek feyedelme , es maſtan azert yewek . Ottan le eſeek Joſwe arczwl az feldre , es ymadaa mondwan : Myt zool az en wram ew zolgayanak ? Veſd le , wgy mond , te labad belyt , mert az hely , kyn allaz , zent . Es wg̋ teen Joswe mynt megh paranczolaa . Hath Cap Jeriko varaſa kedegh be vala teewel , es megh ereſſwltetó̗t vala Izrael ffyaynak feelelmekeerth , es ſenky nem mer vala ky menny awagy beyeny . Es monda wr Iſten Joſweenek : Yme the kezedben attam Jericoth mynd kyrallyawal , es mynd ew ereſſ neepeewel . Kerewllyeetek megh az varaſth mynd nyyayan egyzer egy napon . Es azon keppen teegyetek hat napokon , es heted napon az papok veegyenek ffel heet kyrteketh , kykkel eelnek az aranyas eztendeben , es eló̗l meennyettek az wr Iſten zekreen̋enek . Es hethzer megh kerw̋lveen az varaſth azonkeppen : ah papok kedegh kyrtelween . Es mykoron zendw̋leſth teyend az kyrth zoo , es oly mynt zaggathwan hallatandyk , ottan mynd az ſok neep nag̋ kyaytaſth teegyen , es az varaſnak ew kew faly fondamentomabol ky dewlnek , es ky mynd az arant , hol alland , ottan be meennyen . Es mykoron mynd azonkeppen tettenek vona : heted napon monda Joſwe az papoknak es az neepeknek : Ywó̗czetek {295} fel zowal , mert ty nektek atta wr Iſten ez varaſth . Megh kerw̋lee azert az wr Iſten ſatora az varaſth egyzer napyaban es az taborban tere . Joſwe azert eeyel ffel kelween , ffel veveek az papok az Iſten ſatoraat , es heet ew kó̗zzó̗ló̗k heeth kyrteketh , kykkel az aranyas eztendó̗ben zoktak eelnye , es elette mennek vala az wr Iſten ſatoranak kyrtelween , es ffel fegywerkezween , es az teb kez neep ew wtannok , es megh kerw̋leek maſod napon es egyzer , es az taborban tereenek , heethzer teenek azonkeppen . Mykoron azert hethedzer megh kerw̋lneek , monda Joſwe mynd az nepnek : Ywó̗czetek ffel zowal , mert tynektek atta wr yſten ez varaſth . Es ez varaſ athkozot legyen , mynd azokkal , kyk ewbenne vannak , wr Iſtenneel : czak Raab azzon eellyen mynd azokkal kyk ew hozyaa tartoznak , myert el enyeztette az kó̗weteketh , kyket ede boczattwnk volth . Ty azert oyyatok magatokath , hogy ſemyt ne ylleſſetek azokban , kyk paranczolwan vannak , hogy az atokban ne eſſetek , es azzal mȳd tellyes Izraelnek tabora bynben eſſeek , es megh haboroggyeek . Vala my kedeegh arany , ezyſt es eegy draga allatok ew benne leelettethnek , wr Iſtennek aldoztaſſanak , az ew keency kó̗zzee . Azert mykoron mynd az ſok neep keaytaſth teenne , es kyrtelneenek myndnyayan , es az varaſban megh hallattatot vona , az varaſ kewfala ottan le dewle fondamentomabol , es ky mynd meelʼʼ arant alnak vala , {296} be meeneenek , es megh veveek az varaſth ; es myndeneket meg ó̗leenek , kyket ewbenne talalanak , mynd fyrffyat mynd azzonyallatot , mynd veeneth , mynd gyermeketh , mynd ó̗kró̗th , mynd yohot es zamart ffegywer atal emeezteeh megh . Az keth embereknek kedeegh , kyk kó̗vetek valanak , monda Joſwe : Mennyetek be az azzonnak hazahoz , es vygyetek ky mynd hozyaa tartozowal az varaſbol , mykeppen megh fogat tatok ewneky akkoron . Es be menween az yffyak , ky vyveek raab azzonth mynd ew zyleywel es hozyaa tartozowal , es yozagawal az varaſbol es Izraelnek tabora kyw̋l adanak zallaſth ewneky . Az varaſth kedeegh , es vala myt ew benne talalanak , mynd ffel gyoytaak . De maga vala my aranyat , ezyſteth , erczeth , vaſat talalanak , azokath mynd wr yſtennek zenteleek . Rab azzonth kedeegh eelnye hagyaa Joſwe , es mygh eele , mynd addeegh Izrael kó̗zó̗th lakozeek mynd ez may napyglan annak okaerth , hogy el reytee az keweteketh , kyk megh kymleek Jericooth . Az ydó̗ben hyrdeteeſth teen Joſwe mondwan az neepnek : Athkozot ember legyen wr Iſtennek elette , vala ky ffel tamaztangya Jericoth . Ew elſew zyló̗tteeben veſſee ewneky fondamentomat , es wtolſo maghzattyaban ew kapwyth . Vala azert wr Iſten Joſweeval , es az ew newe ky hyrheweek myndden feldeken . Heeth Cap Az Izrael ffyay azert atal hagaak az paranczolatoth , es wrzaaſth teenek az athkozot hmorhabol , merth akam , karmy ffya , zabdy ffya {297} , zare ffya Judanak nemzeteebó̗l , el reyte valamyt az athkozot morhabol . Es annak okaerth megh haraghweek wr Iſten az Izrael ffyayra . Mykoron azert Joſwe neepeketh kyldene hay varaſ ellen , ky Betawennek elleneeben vagyon , Beetelnek nap keleth feló̗l , monda ewnekyk : Kellyetek ffel , kymellyeetek az feldet . Kyk ottā az paranczolatot be tellyeſeythwen megh kymleek hayth , es megh terwen mondanak : Ne kellyen ffel mynd az ſok neep , de czak keeth awagy harom ezeren mennyenek el , es vezeſſeek el varaſth ; myre farad mynd az ſok neep heyyaha ez keweſ ellenſeegh ellyen . Keleenek ffel azert harom ezeren , kyk ottan hatath adwan , megh vereteenek az varaſ bely neepektw̋l , es harmyncz haton halanak megh az Izrael neepe kó̗zzó̗l , az tebby kedeegh alygh eſſheteenek nyakra az taborban . Azon megh rettene az kó̗z neepnek ew zywe , es mynt az vyz el olwada . Joſwe kedeegh megh zaggataa ew rwhayat , es arczwl eſeek az feldre az wr Iſten zekreene eló̗th mynd eſthwelygh , mynd ennen maga , mynd Izraelnek veeney , hamwth wethween ew feyekre , es monda Joſwe : yay Wram Iſten , myre akartad atal hozny az te neepedeth ah Jordan vyzeen , hogy adnaad ewteth az amorreoſoknak kezekben , es el vezteneed ? yob volt vona , {298} mykent el keztó̗k vala , az Jordan vyzeenek atala lakoztwnk vona . En vram Iſten , myt zollyak lathwan Izraelt ew ellenſeeghynek hatat adny , hallyaak megh azt az kananeoſok , es kyk mynd ez felden lakoznak , es egybe gyewlveen kerw̋l veznek mynketh es el veztyk ah my newenketh ez feldró̗l ; es myth teez az the nagyſſagos newednek . Monda azert wr Iſten yoſweenak : Kel ffel , myt fekezz arczwl az felden : vetkó̗zó̗th Izrael , es atal haghtta az en zerzeeſemet , az atokbelyhez nywltanak , orſſagot tettenek es hazwghſagot , es el enyeztetteek az ew edeenyek kó̗zó̗th . Nem alhat azert megh Izrael az ew ellenſeeghy eló̗t , es ew elettek el ffwth , mert megh zepleſw̋lth az megh atkozot morhaban . Nem lezek towabba ty veletek , myglen el nem veztytek azth , ky az dologhban byneſ . Kel ffel , zenteld megh ah neepeth , es mond azth ewnekyk : zentelteſſetek megh honapy napra . Mert ezt mongya Izraelnek wra Iſtene : Atkozot dologh vagyon the kezetted oh Izrael . Nem alhacz te ellenſeeghyd ellen , myglen ky nem vez the beló̗led , ky az bynnel megh fertezteteth : yeyyen ede azert hollal mynden ty nemzethſeghtek zerenth , es vala meelʼʼ nemzetet talaland az ſorſ , yeyyen ede ew nemzete zerent , es az nemzet hazok zerent , es az haaz zemelye zerent , es vala ky ez ellyen bynbe megh eertetendyk , eeghetteſſeek megh mynd ew hazawal , es yozagawal , mert atal hagtta wr yſten zerzeeſeeth , es eektelen dolgot tett Izraelben {299} . Fel kelween azert Joſwe hollal , oda kezereyttee Izraelth ew nemzety zerent , es meg eſſeek Judanak nemzete . Ky mykoron ew zemeely zerent eló̗we yettenek vona , megh eyteteek zareenak czalaggya . Azt es ew haza zerent eló̗we hozwan , eſſeek az ſors zabdyra , kynek hazaat zemeely zerent el ozthwan , talalaak megh akamot , karmynak fyat , zabdynak fyat , zarenak ffyat , Judanak nemzeteebó̗l . Es monda Joswe akamnak : yo ffyam , agy dyczó̗ſeeghet Izrael wranak Iſteneenek , es gyonyad megh es yelenczed megh ennekem myt tettel , el ſe enyezyed . Es felele akan Joſweenak , es monda : Byzon en veethkezttem Izrael wranak Iſteneenek , es ezenkeppen , ezenkeppen , tettem : myert lateek az preda kezet egy yo vereſſ palaſtot , es keth zaaz meerteek ezyſtet , es egy yo aranyaſth ynghet , ky ewthwen meerteek eernee , es megh kewanwan el veem , es el enyezteem az feldben az en ſatoromnak kezepette , es az ezyſteth el aſaam ah feldben . Ottan el kylde azert Joſwe zolgakat , kyk el fwthwan annak ſatoraban , myndent megh leelenek azon helyen el enyezthwen , es myndent ffel rakogathwan , hozaak Joſwe eleeben , es mynd az Izrael ffyaynak eleyben , es leve veteek wr Iſtennek elette . ffel veve azert Joſwe akamot zareenak ffyat , es mynd az ezyſtet , az palaſtot , es az aranyas ynghet , es mynd fyayth leanyth , ekreyth , zamaryth , yohayt es mynden hozya tartozo yozaghyt ſatorawal , es mynd {300} az tellyes Izraellel egyetembe vyveek akornak wó̗lgyeere , es monda Joſwe : Mert megh haboroytottaal mynketh , megh haborohon teghed wr Iſten ez may napon . Es megh kewezee ewteth ott mynd az tellyes Izrael , es myndent , ky hozyaa tartozo vala , megh eegheteenek , es nagy halmot gyeyteenek ewrea kewbó̗l , ky mynd ez may napygh wgyan vagyon . Es el teree wr Iſtennek haraghya ew rolok , es hywaa az helnek neweek Joſwe akornak wó̗lgye mynd ez may napyglan . Nyolcz Cap Monda kedeegh wr Iſten Joſweenak : Ne feely , es ne rettegh'' , ved ffel te veled mynd az hadakozoknak ſokaſſagaat , es ffel kelween meny hay varaſnak ellene : yme te kezedben attam ewtet , mynd kyrallyat , mynd neepeet , mynd varaſaat , es feldeet . Es wgyan teegy haynak , es az ew kyrallyanak mynth teel Jeryconak , es az ew kyrallyanak , predayat kedeegh , es mynden vagyt ragadoz'' el temagadnak , veſſ leſth az varaſnak maſ feló̗l . Es ffel kele Joſwe mynd az hadakozo ſokaſſaggal , hogy hay ellen menne , es valazta harmyncz ezer ereſſ hadakozo nepeket , es kyldee el eeyel , es paranczola ewnekyk mondwan : veſſetek leſt az varaſ mó̗gó̗l , es tawl tewle el ne tavozzatok , es legyetek mynd kezen . En kedeegh es mynd az teb ſokaſſaagh , kyk en velem leznek , ffel kelw̋nk az varaſnak maſ feló̗l . Mykoron ky {301} yewennek my ellenewnk mynt annak elette , ez wttal es el kezdw̋nk fwthny , hatath adwan myglen yol el tavozzanak az varaſtwl , aloythwan hogy azonkeppen el fwtwnk , mynt annak elette . Ty azert azth lathwan , kellyetek ffel az leſbó̗l , es yſſeetek megh az varaſth , es ty kezetekben aggya ewteth ty wratok Iſten . Mykoron megh veendytek , gyohatok ffel . Ezek megh mondwan el kyldee ewketh az megh hagyot herre . Azok kedeegh yleenek le Betel es hay kezet az varaſnak nywgat feló̗l . Joſwe kedeegh azon eyel az nep kezett marada . ffel kelween azert reegghel , megh zamlalaa az ew tarſyth , es meene az veenekkel az ſereghnek feyezetyre , kerewle alwan mynd az hadakozo neepek . Mykoron az varaſ ellen yarwltanak vona , allanak megh az varaſnak deel feló̗l , kyk kezett egy vewlgy vala , ewth ezerth kedegh ha gyot vala leſben Betawen es Hay varaſa kezett , nap nyvgat feló̗l : mynd kedeegh az teb zok ſeregh eezak feló̗l valanak . Meene el azert Joſwe azon eeyel , es megh alla az velgynek kó̗zepette . Hogy azt latta vona az hay kyral , nagy ſyetethſeeghel ffel kele reegghel , es ky meene mynd az varaſnak ſeregheewel hollal , es yndwla az pwztara Joſwe ellen . De ſemyt nem twd vala bene , hogy ellenſeeghe vona hatwl . Joſwe kedeegh , es mynd az Izrael neepe el fwtamanak az herró̗l , feelelmet tettethween , el fwthwan az pwztanak wtan . Az varaſ belyek kedeegh nagy kyataſſal {302} egymaſth yzgazttyak vala , kó̗wethween ewketh . Mykoron el tawoztanak vona az varaſtwl , es egy ember ſem maradot vona haynak es Betelnek varaſyban , ky nem yznee Izraelth , mykeent ky yettenek vala , nytthwa el hag̋wan az varaſ kapwyth . Monda azerth wr Iſten Joſwenak : Emellyed ffel the payzodat , kyt kezedben tartaz hay ellen , mert theeneked adom ewteth . Mykoron azerth ffel emelte vona az waraſ ellen , kyk leſben valanak ottan fel keleenek ew helyekró̗l , es megh veeveek az varaſth , es ffel gyoytaak ewteth . Az varaſbely neepek kedeegh , kyk Joſweet yzyk vala , hattra tekeenthwen es lathwan az varaſnak fyſtyt mynd az eghyg ffel mennye , nem lehetee , hogy ede awagy towa fwtnanak , yeleſben myert azok , kyk fwtaſth tettethnek vala , ereſſen ellenek allottanak vona . Lathwan azert Joſwe es mynd az Izrael neepe , hogy megh vetteek vona az varaſth , es az fyſty ffel menne , hatra terween , megh gyezeek az hay belyeketh . De azok es , kyk az varaſth megh vetteek vala , ky ythween az varaſbol az ſereg kezze , kegyethlenſeeghet kezdeenek tenny . Mykoron azert mynd ket feló̗l vaghnaak az ellenſeeghet , wgy hogy egy ſem zalathhata el mynd az ſokaſſagbol , de meegh az hay kyrallyaat es megh fogaak elevenen , es vyveek Joſweenak . Azert mykoron mynd megh elteek vona , kyk Izraelth yzyk vala , azon helyen tereenek az varaſra , es megh vereek az varaſth . Valanak kedeg {303} , kyk azon napon el hwllanak , mynd azzonyallattal egyetembe , tyzen ket ezeren . Joſwe kedeegh le nem zalazttaa az ew kezeet , kyth ffel emelth vala , ffel tarthwan ew payzyat , myglen mynd megh nem ó̗lethneenek haynak neepey . Azon varaſnak kedeegh predayt es vagyayth el oztaak egy maſ kezet az yzrael ffyay , mykent meg paranczoltta vala wr Iſten Joſwenak , ky ffel gyoytaa az varaſt , es erek temeteeſ helnek tewe ewteth , es az ew kyrallyat ffel fyggheztee az akazto ffan mynd eſthwelyg , mygh az nap el nywgodneek ; es paranczolwan Joſwe , le veteek ew dó̗gheet az akazto farol , es veteek le az varaſſ kappwyanaal , es nagy kew halmot gyeyteenek ew rea , ky mynd ez may napygh wgyan vagyon . Az ydó̗ben zerzee Joſwe oltarth wr Iſtennek heebalnak heegyeen , mykent megh paranczolta vala moyſes Iſten nek zolgaja az Izrael ffyaynak , es be vagyon yrwan moyſes terweenyenek kenyweeben : mywelethlen kewbó̗l zerezyetek ennekem oltarth , kyketh vaſſ nem ylleteth , es Joſwe aldozatot teen ew raytta vr yſtennek , es bekeſſeeghes ayandekokath aldozeek ew raytta , es megh yraa az keweken moyſeſnek neegyed kenweeth , kyt ew megh magyarazot vala az Izrael fyaynak elettek . Mynd az ſok neep kedeglen es az veenek , feyedelmek , es byraak alnak vala az Iſten ſatora kerw̋l az papoknak elettek , kyk wr Iſtennek ſatorat vyſelyk vala , azonkeppen az yeweveen mynth az ydeghen̋ , ffel reze garyzym hegy melleth , ffel reeze kedegh heebal {304} hegye melleth , mykent megh paranczolta vala moyſes . De myndennek elette meg aldaa az Izrael neepeet , es annak wtanna megh olwaſaa elettek mynd az aldomaſnak , mynd az atoknak ygheyt , es kyk mynd yrwan valanak az tó̗rweeńnek kenyweeben , ſemyt el nem hagya zolathlan azokban , kyket moyſes megh paranczolt vala , de myndent meg magyaraza az Izrael neepeenek ſokaſſaga eló̗th . Kylencz Cap MIkoron mynd az dolgokat hallottaak vona mynd az tayban lakozo kyralyok , kyk lakoznak az hegyekben , es az mezó̗ſó̗m es az vyzek kerw̋l , es az nagy tengher parttyan , es kyk mynd lakoznak az erdó̗k kewrw̋l , Etheos , Amorreos , kananeos , ffere zeuſ , Eweus , es yebwſews , mynd ezek egybe gyw̋leenek , hogy egy zandekkal akarattal Joſweenak es az Izraelnek ellene hadakoznanak . De azok , kyk lakoznak vala gabaon varaſban , halwan mynd az dolgokat , kyketh Joſwe tett vona Jerykonak es haynak , czalard gondolatot teenek , eetelt zerzeenek ennen magoknak oly myat hozyw wttra , rozz ſakokat , es azokat zamarokkra zerezween , fodozot temló̗ket , bor hordozny , reghy cypelleſeket wonyanak labokban , kyk fodoztak zagadoztak valanak , annak felette zakadozot rwhaban etezeenek , es az kynyeret , kyketh vyznek vala az hozyw wthnak okaert , el azthanak vala , es el morzolottanak {305} vala . Keleenek ffel , meeneenek Joſwehoz , ky az ydeben lakozyk vala galgalenak ſatoraban , es mondanak ewneky es eegyetembe mynd tellyes Izraelnek : Nagy mezze feldró̗l yevewnk , kyvanwnk veletek bekeſſeghet zerezny . Es feleleenek az Izrael ffyay enekyk mondwan : Netalantal az feldó̗n lakoztok , ky mynekewnk adando reezzerent , es nem zerezhetw̋nk tynektek fryget . Azok kedegh mondanak Joſwenak : ty zolgayd vagywnk . Joſwe kedegh monda : Kyk vattok ty , es honnan yettetek ? Feleleenek ottan : Nagy mezze feldró̗l yettw̋nk te zolgayd , the wradnak Iſtenednek neveeben , mert hallottok az ew nagy hatalmanak hyreet , es mynemew dolgokat tett egyptomba , es az amorreoſok keth kyralynak az Jordan vyze elwe , Seonnak eſebon kyrallyanak , es ognak Ba ſan kyrallyanak , kyk mynd aſtarotban lakoznak vala . Es mondanak mynekw̋nk az veen neepek , kyk ah my feldw̋nkó̗n lakoznak : Veegyetek eetelth ty kezetekben wthnak hozyw voltaerth , mennyetek eleykbe , es mongyatok azt : ty zolgaytok vagywnk , fryget akarwnk tyveletek zereznw̋nk : yme ez kynyerek , mykoron ky erettewnk my hazwnkbol , hogy ty hozyatok yeneenk , meleghek valanak , maſtan kedegh el aztanak , es el morſoltanak . Ez bor edenyeketh wyonnan tó̗ltó̗k megh , maſtan kedeegh megh zakadoztanak . Wy rwhaban es laabbelyben ó̗tó̗zeenk , es az hozyw wthnak myatta mynd megh zakadoztanak . Veenek azerth az ew ethkó̗kben , es {306} nem kerdeek megh wr yſtennek zayaath raytta . Bekeſeeghet theen azert ew velek Joſwe , es fryget ygyeere ewnekyk , hogy meg nem ó̗lethneenek . Az ſokaſſaghnak feyedelmy es megh eſkw̋nek ewnekyk . Harmad nap be telween kedeegh , megh hallaak , hogy ottan kó̗zel lakoznanak , es ew kó̗ztó̗k vona erekſeeghek . ffel yndoytaak az taborth az Izrael ffyay , es az ew varaſokban ywtanak harmad napon , kyknek eellyen newezetek vagyon : gabaon , kaffyra , Beroth , karyatyarim . Es nem vezteek el ewketh , myert megh eſkw̋ttenek vala ewnekyk az ſokaſſaghnak feyedelmy Izrael wranak Iſteneenek neweeben . Zwggodaſth teen azert az kó̗z neep az feyedelmek ellen , kyk feleleenek ewnekyk mondwan : Megh eſkw̋ttw̋nk ewnekyk wrnak neweeben : an nak okaert nem banthattyok megh ewketh . De azt teegyek ewnekyk : Tartaſſanak yollehet hogy eellyenek , es wr Iſtennek haraghyaat reank ne vegyek hamyſſagh myat , de wgy eellyenek , hogy mynd ez ſokaſſagnak zykſeegheere ffaat vaghyanak , es vyzet horgyanak . Ez bezeed megh mondwan , oda hywaa az gabaon belyeketh Joſwe , es monda ewnekyk : Myre akartatok mynketh megh czalny , hogy tawol lakoznatok my tewlw̋nk , hogy nam my kezettw̋nk legyetek . Annak okaert mynd atok alat leztek , es nem fogyathkozyk ky ty nemzethſeghtekbó̗l ky faat vaghna , es vyzeth hozna mynd erekke en wramnak Iſtenemnek hazaban . Kyk ottan feleleenek {307} : megh yzeneek mynekw̋nk the zolgaydnak , hogy te vrad Iſten megh ygyeerte vona Moyſeſnek ew zolgayanak , hogy tynektek adnaa mynd ez feldet , es el veztene myndent raytta lakozokat . Azert felette megh yyedeenk azon , es yewendó̗re gondolank my lelkw̋nkró̗l , es ellyen tanaczot tarttank . Maſtan azert yme the kezedben vagywnk , ky mennel yob es ygaz , azt teegyed mywelw̋nk . Wgyan teen azerth Joſwe mynt megh mondotta vala , es megh zabadoyttaa ewket az Izrael fyaynak kezekbó̗l , hogy meg ne ó̗lethneenek . Es az napon el veeghezee , hogy zolgalnanak az kó̗z neepnek , es Iſtennek faat vagwan , es vyzet hozwan , mynd az ydeyglen , mygh wr Iſten helt valaztana maganak . Tyz Cap KIth mykoron hallot vona Adoniſedek Jerwſalem kyrallya , hogy Joſwe el vette vona hayt es Jerykooth , es el tó̗rtte vona ewket , es ew kyralyt mynd neepeewel megh ó̗lte vona , es hogy az gabaonbelyek az Izrael neepeehez fwtottanak vona , es ew velek megh zerzettenek vona , nagyon megh feelelmeek . Merth nagy varaſ vala az gabaon , es az kyraly varaſok kó̗zzOl eggyk , mykent hay , es ew neepey mynt ereſſek hadakozaſra . El kylde azert Adonyſedek Jerwſalemnek kyrallya keweteketh , Ohamnak Ebron kyrallyanak , faramnak Jerymoth kyrallyanak , yeffyenek lakhys kyrallyanak , Dabyrnak eglon kyrallyanak mondwan : yewetek mȳd en {308} hozyam , es teegyetek ſeghedſeeghet , hogy vyyok megh gabaonth , myert Joſwehoz es az Izrael ffyayhoz folyamtanak . Egybe gyw̋lween azert keleenek ffel az amorreoſoknnak ewth kyraly mynd ew ſereghekkel eegyetembe , es zallanak megh gabaon kerw̋l . Az gabaon bely neepek kedeegh kyldeenek el Joſwehoz , ky az ydó̗ben lakozyk vala galgalnak taboraban , es mondanak ewneky : Ne vonnyad megh the kezedet the zolgaydnak ſeghedelmeetw̋l : kel ffel es zahadoycz megh mynketh . Mert my ellenw̋nk tamattanak mynd az amorreoſoknak kyraly . Ottan azert ffel kele Joſwe galgalbol , es mynd az hadakozo neepek ew vele , es monda wr Iſten yoſweenek : Semyt ne feelʼʼ ew tewló̗k , mert the kezeydbe attam ewket , es ſenky ew kó̗zzó̗ló̗k nem arthat teeneked . Reayok yte azert hertelen Joſwe mynd eetzaka , es megh tó̗ree ewketh wr Iſten Izraelnek zyne eló̗th , es megh nyomoroyttaa nagy czapaſſaggal gabaonnaal , es megh yzee ewketh Betoron wtao , mygh eerneek azeekath es macedat . Mykoron azerth fwthnanak az Izrael ffyay eló̗th , es betoromban leyteneenek , nagy kew eſſet boczata ew reaok wr Iſten menybó̗l mynd azekayglan , es ſokkal teb hala megh az kew eſſew myat , honnem mynt az Izrael ffyay fegywery myat . Azon napon zola Joſwe wr Iſtennek az Izrael ffyay eló̗th {309} , es monda : Nap , gabaon ellen meg ne yndwlʼʼ , es hold , haylon wó̗lgye ellyen . Megh allanak azert mynd az nap , mynd az hold , myglen az neep bozzwt nem venne az ew ellenſeghyró̗l . Nem de megh vagyon az yrwan az ygazaknak kenywó̗ghben ? Megh alla azert ah nap az eghnek kezepette , es nem ſyete el enyezny , wgy mynt egy napeent wona . Nem volt ſem annak elette , ſem annak wtanna ollyan hozyw nap , Iſtennek ez ember zawanak enghedelmeſſeeghere , Izraelnek bozzw allaſſara . Es meg teree Joſwe mynd az egheez Izraellel galgaleenak taboraban . El fwtanak azert mynd az ewt kyralyok , es el lappananak maceda varaſnak wdwyaban . Es hyrree teweek azt Joſwenak , hogy meg leelettenek vona az ewt kyralyok macedanak wdwyaban . Es ottan paranczola tarſ ſaynak , es monda : Forgaſſatok nagy keweketh az wdwnak aytayara , es veſſetek ereſſ vytezeketh , kyk be teewel tarczaak es ewryzyeek . Ty kedeglen ne allyatok megh , de yzyeetek mynd veghygh , es myndent le vaghyatok . Ne engheggyeetek hogy ky mynd ew varaſyban be meheſſenek , kyketh kezetekben adot wr Iſten . Mykoron azert nagy czapaſth tettenek vona mynd halalygh , mynd kyk Izrael eló̗t el zalathatanak , be fwtanak ereſſ varaſokban . Es mynden zeregh tere megh Joſwehoz macedaban egheeſſeeghel , es egheez zammal , es ſenky az Izrael ffyay ellen nem mere moczczanny . Es paranczola Joſwe mondwan : nyſſaatok meg az {310} wdwnak aytayat , es hozyatok ky hozyam az ewt kyrallyokath . Es ottan ky hozaak ewket , es ottan oda hywataa az Izrael ffyayt , es monda az feyedelmeknek , kyk ew vele valanak : Mennyetek el , veſſeetek ty labatokath ez kyralyoknak nyakokra . Mykoron azonkeppen tettenek vona , monda eſmegh ewnekyk : Ne akaryatok feelny es retteghny , byzakogyatok megh es leegyetek ereſſek , merth ezenkeeppen teezen wr Iſten mynden ellenſeeghteknek , kyk ty ellentek tamadnak . Es megh ó̗lee ott ewketh Joſwe , es fel fyggheztee ewt tewkere , es ott fyggheenek mynd eſthwelygh . Mykoron kedegh az nap el enyezneek , paranczola Joſwe ew tarſſaynak , hogy le vethneek ewketh az akazto farol , es hannaak az wdwban , hol ott el lappantanak vala , es nagy keweketh hen ghergheteenek ew aytara , kyk mynd ez may napyglan wgyan vannak . Azon napon maceda varaſaat megh veve Joſwe , es fel dwlaa , es kyrallyat megh ó̗lee . Onnan meene lebnara , azt es kezeebe adaa wr Iſten mynd kyrallyawal . Onnan meene Lakhyſra , azt es megh veeven , myndent ott megh ó̗lee , es ſemy maradekot nem hagya ewbenne . Azon ydeben yett vala oda hyram , gazernek kyrallya , hogy ſeghedſeegheth tenne lakhyſnak , kyt Joſwe el veree mynd ew neepewel . Onnan meene eglon varaſra , annak es wgy teen mynt az tebbynek . Onnan meene Ebronra , es mynd ew falwywal , {311} valalywal , tartomanywal , es kyrallyawal neepeywel el veztee , es megh ó̗lee . Onnan terween dabyr varaſra , megh ewtet es el veztee mynd kyrallyawal , valalywal , meg ó̗lee . El veree azert Joſwe az ydó̗ben mynd , kyk az hegyeſſen , mynd kyk deel ffeló̗l , mynd kyk az mezeſen lakoznak vala . Aſeroth tartomant eſ mynd ew kyralywal , ſemy maradekot ſem hagya ew bennek , de myndent kykbe lelek vala , megh ó̗lee , mykent meg paranczolta vala ewneky wr Iſten , kadeſbarnetwl foghwa , gazam varaſygh . Gozennek mynden feldeet gabaonygh , es ew tartomanynak mynden kyralyt egy wttal megh veve , es el veztee , es az taborba teree galgalban . KIketh mykoron hallot vona yabyn aſornak kyrallya , kylde el yobad madan kyrallyahoz , Semeron kyrallyahoz , akſaff kyrallyahoz , annak ezakra lakozo ky ralyokhoz , es kyk az heegyekben , es kyk az mezó̗ſ fó̗ldon lakoznak vala , cenerothnak deel ffelewl , es kyk dornak tartomanyaban az tengher melleth . Az kananeoſokat nap kelet es nap nywgat feló̗l , Amorreoſth , etheoſth , es ferezeoſth az heegyekbó̗l , es eweoſth , ky lakozyk vala hermon heegynek alatta maſffa feldeen . Ezek myndnyayan ky yeweenek ew helyekbó̗l , ky mynd ew ſeregheewel , nagy zamtalan nep , mynt az tenghernek fewenye , nag̋ ſok lowakkal es zekerekkel . Egybe gyewleenek azert mynd ez ſok kyralyok meron vyznek melleeye , hogy Izrael ellen hadakoznanak . Es monda wr Iſten Joſwenak : Ne feely {312} mynd ezektw̋l , mert honapy napon ezen horaban mynd the kezedbe adom ewketh megh ſebeſedny es meg halny , es ew lowokath megh nyomorohad , es ew zekeró̗keth tyzzel eegheſſed . yewe el azert Joſwe es mynd ew ſeregheewel azoknak ellene nagy hertelenſeeghel meron vyz mellee , es rea'ok rohana , es Izraelnek kezeeben adaa wr Iſten ewketh , kyketh el gyezween es megh verween , el yzeek ewketh mynd az nagy Sydonnak varaſayglan , es maſereffoth vyzygh , es ſemy maradeek nem zalathhata el ew bennó̗k . Es wgy teen Joſwe mynt megh paranczolta vala ewneky wr Iſten . Es hattra terween , veve meg aſornak varaſaath , es az ew kyrallyat megh ó̗lee . Mert aſornak varaſa reeghy ydewben nagy varaſſ vala , es myndennek feyedelme vala , myndden lelkewket meg ewle ew ben ne , es ſemy maradeekot nem hagya ew benne , es az varaſth mynd fondamentomabol ffel eeghetee , es mynd az teb kernyeekbe valo varaſokat , es ew kyralyth mynd megh ewlee , mykeent megh paranczolta vala vr Iſten Moyſeſnek . Es eellyen varaſoknak kedeg mynden yawyth , barmayth , es yozaghyt el ragadozaak az Izrael ffyay , es megh oztaak ew kó̗ztó̗k , ſemyt el nem hagyanak mwlny czak egy ygheet es , kyket wr Iſten meg paranczolt vala moyſeſnek . Mynd elveve azert Joſwe az feldet , mynd nap kelettre , mynd nap nywgattra , mynd del felee , mynd ezakra , mynd az heegyeſth , {313} mynd az mezó̗ſth . Es nagy ſok ydeygh vyaſkodeek Joſwe ezeknek kyraly ellen , es mynd el byraa , mykeent megh paranczolta vala wr Iſten moyſeſnek , es moyſes Joſwenek . Egy waraſ ſem leeletteteek , ky Izraelnek megh nem hodolth vona , hanem czak az eweuſ , ky lakozyk vala gabaon varaſba . Ez egynel kyl myndent vyvaſſal hodoltatanak megh . Mert wr Iſtennek ſentenciaya vala , hogy megh kemeenyeytenee ew zywó̗keth , hogy Izrael ellen tamadnanak , es myndden yrgalmaſſaghnal kyl el hwllananak es el vezneenek , mykeent meg paranczolta vala wr Iſten moyſeſnek . Az ydó̗ben kele ffel Joſwe , es ó̗lee megh mynd eenakym nemzetyt , Ebronnak , dabyrnak , Anabnak , es mynd tellyes Judanak es Izraelnek heegyeró̗l , es tartomanyabol , es waraſyt mynd ffel dwlaa , es ſemyt nem hagya eelny Eenakymnak nemzeteebó̗l , ez harom varaſnal kyl : gaza , geth , azotom . El veve azert Joſwe mynd ez tellyes feldet , es adaa reez zerent az Izrael ffyanak byrodalmwl , es nemzethſeeghek zerent , es megh nywgoweek az feld hadakozaſtwl . Tyzen kett Cap Ezek kedeegh az kyralyok , kyketh az ydewben megh vereenek az yzrael ffyay , az yordan vyzeenek elwe nap kelettre , kyket moyſes wr Iſten zolgaya megh veree , es megh megh hodoltata ew elteeben , es adaa az Izrael ffyaynak erekſeeghw̋l , Ruben , gaad es Manaſſee ffel fyaynak mynd ez napyglan . Ezek kedeegh az kyralyok , kyket megh veree Joſwe {314} napnywgattra Baalgadtwl foghwa mynd Seyr heegyeygh , es adaa mynd az feldeth Joſwe az Izrael nemzetynek , kynek mynd ew reeze zerent , mynd az heegyeſen , lapaczon , es mezeſſen , kyknek ew keraly ezek : yeryko kyrallya egy , Hay kyrallya egy , Jerwſalem kyrallya egy , Ebron kyrallya egy , Jerymot kyrallya egy , Lakhys kyrallya egy , eglon kyrallya egy , Gazer kyrallya egy , Dabyr kyrallya egy , Gader kyrallya egy , Herma kyrallya egy , Bereth kyrallya egy , Lebna kyrallya egy , Odollam kyrallya egy , Maceda kyrallya egy , Beetel kyrallya egy , Taffana kyrallya egy , Oſor kyrallya egy , Sameron kyrallya egy , Acſaff kyrallya egy , Thenak kyrallya egy , Mageddo kyrallya egy , Cedes kyrallya egy , Yakczanen kyrallya egy , Dor tartomanya kyrallya egy , Galgal neepe kyrallya egy , Therſſa kyrallya egy : mynd ez kyralyok harmyncz es egy . Tyzen harom Cap Joſwe azerth ymaran veen es reghy ydeyw̋ vala , es monda ewneky az wr Iſten : El veenw̋ltel , es ſok ydey vagy , es ez feld yghen zeeles es wrnaal kyl valo , mert meegh el nem oztatoth mynd tellyes galyleanak es geſſurynak tartomanya , es ſok kyralyok vannak meegh ez felden , kyk megh marattanak . De en vagyok ky azokat es el veztó̗m az Izrael ffyaynak zemó̗k elewl . yeyenek azert azok es Izraelnek erekſeeghw̋l , mykeent {315} megh paranczoltam teeneked , es ozyad el mynd az feldet erekſeeghewl Izraelnek kylencz nemzetynek , es manaſſe ffel nemzeteenek , kynek fele Rubennek es gaadnak nemzeteewel veth reezth az Jordan vyzeenek atala , nap kelettre , kyknek moyſes wr Iſtennek zolgaya reezth ozta . Nem akaraak azert az Izrael ffyay el vezteny geſſuryt , es makatyth , de lakozanak az Izrael ffyay kó̗zó̗th mynd ez napyg . Leui nemze teenek kedeegh nem ada erekſeeghet , de wr Iſtennek megh zentelt ayandeeky es aldozaty ewneky erekſeghe , mykeent megh mondotta ewneky . Moyſes azert az Jordan vyzeeneth maſ feleet adaa . Ruben nemzetynek mynd heegyes feldeet , mynd mezeyt , mynd tellyes Seon kyralnak orzagaat . Az ydó̗ben Ballam profetat es megh ó̗leek az Izrael ffyay az teb neep kó̗zó̗t . Leen azert hatarok az Ruben ffyaynak az Jordan vyzeenek parttya . Gaad nemzeteenek kedegh hataara leen gazernek varaſa , es maſ feló̗l az Jordan vyzeenek parttya . Manaſſe feel nemzetynek es ada erekſeghet wgyan ottan : hathwan egheez waraſokat ew hwſtalywal , es mayorywal , es galaadnak feleeth , mynd tellyes og kyralnak orzagaat . Azert mynd ez tartomanyokat oztaa el ennen maga moyſes az Izrael ffyaynak az Jordan vyze elwee nap kelettre . Es leui nemzetynek nem ada erekſeeghet , myert ennen maga Izraelnek wra Iſtene vona ewneky reeze . Tyzen negy Cap {316} Eleazar papy feyedelem , Aaronnak ffya , Joſwe Nwnnak ffya , es mynd az Izrael czaladynak es nemzetynek feyedelmy el oztak reez zerent , es ſors zerent , kanaannak feldeet mynd az tellyes Izrael neepeenek , azoknaal kyl , kyk ymaran reezt vettenek vala az Jordan vyzeenek maſ feló̗l , mykent megh paranczolta vala wr Iſten moyſeſnek myatta . Az leuitak kedeegh eegyeb erekſeeghet nem veenek , hanem czak waraſokath , kykben lakoznanak , es ew barom ffyayt tartanaak , mykent megh paranczolta vala wr Iſten moyſeſnek . Elewe alla azert Judanak nemzeteebó̗l kaleb ceneus , Jeffoneenak ffya , es monda Joſwenak : Twdod ee myth zola wr Iſten Moyſeſnek en rolam es te rolad ka deſbarneban ? Negywen eztendewſ valeek akkoron , mykoron el kylde enghemet moyſeſ wr Iſtennek zolgaya , hogy megh yarnaam az feldeth , es twdny adaam ewneky mynt ennekem ygaznak lattatyk vala . Azert az en atyamffyay , kyk akkoron en velem valanak , megh haboroytaak az kó̗z neepnek zyweet , en kedeegh mynd azon atal en vramat Iſtenemet kó̗weteem , es megh eſkweek az ydó̗ben ennekem moyſes mondwan : Az feld , kyt te labad megh nyomand , tyed , es te fyadee lezen mynd erekke , mert the wradat Iſtenedet kewetteed . Azert yme mynd ez may napyglan egheeſſeeghet adot ennekem wr Iſten , mykeent meg ygyeerte {317} akkoron . Azert ymaran negywen ewth eztendee vagyon annak , mykoron ez bezeedet megh zoolaa wr Iſten moyſeſnek , mykoron Izrael az pwztaban yaar vala : azert ez may napon nyoczwan ewth eztendey ember vagyok , es ollyan egheſſeeghes , mynt valeek az ydó̗ben hogy az fó̗ldet kyldet vala megh yarny , es anne erewm vagyon mynd yaraſra , mynd hadakozaſra , ky az ydó̗ben vala . Add ennekem azert ez heegyet , kyt meg ygyert ennekem wr Iſten en hallaſomra , kyn enakym nemzety lakoznak , kyn nagy es ereſſ waraſok vannak , hogy ha wr Iſten envelem le̋end , es el vezthetendó̗m ewket . Megh aaldaa azert ewtet Joſwe , es ewneky adaa Ebront erekſeeghw̋l mynd ez may napyglan . Ebronnak kedeegh annak elette karyatarbe vala newe , az nagy Adam ez vylaghnak attya es ott temettetó̗th el . Kaleff azert ky veztee onnan Enaknak harom ffyayt , ſyſayth , Baymant , es Tholmayt . Onnan meene Dabyrnak waraſara , ky annak elette karyathſeefernek hywattatyk vala , az az yraſnak waraſa . Es monda kaleff : Vala ky megh werendy es meg veyendy karyathſeeferth , neky adom axa leanyomat hazaſwl . Es megh veve Othonyel zenez ffya , kaleff ewncze Es neky adaa axa leanyat hazaſwl . Mykoron meenneenek , tanaczot veen ew wratwl hogy keerne ew attyatwl mezó̗t es , es ylween az zamaar hataan nagyot fohazkodeek , kynek monda kaleff : My leele leanyom ? es monda : Agy aldomaſth atyam {318} ennekem , hew̋ es azaaly feeldet attaal ennekem , agy ymar vyzeeſth es . Ada azert kaleff ottan Axa leanyanak mynd felſew mynd alſſo vyzeſſ reezth . Salffaadnak kedeegh , eſſer ffyanak , galaad ffyanak , Machyr ffyanak , Manaſſee ffyanak nem valanak ffyay , hanem czak leany , kyknek eellyen newó̗k vagyon : Maala , Noa , Egla , Molcha , es Terſſa . Ezek yeweenek Eleazar papnak , Joſwenak , es az teb feyedelmeknek eleybe , es mondanak : Wr Iſten megh paranczolta moyſes atal , hogy mynekw̋nk es erekſeegh adathneek az my atyankffyay kó̗zó̗th . Erekſeeghet adanak azert ewnekyk ew attyanak attyaffyay kó̗zó̗t . Egybe gyewlween azert az Izrael ffyay Syloban , es helheteek le otth wr Iſtennek ſatoraath , es myndden feld enghedelmeſ leen ewnekyk , es myndden feló̗l mynddennen bekeſeegh adateek ewnekyk , ſenky ew ellenek nem mere ffel tamadny , de myndenek hodolnak vala ewnekyk . Tyzen ewt Cap Az ydó̗ben hywaa hozyaa Joſwe Rubennek , gaadnak , es manaſſe felnek nemzetyt , kyk ymaran annak elette rezt vettenek vala az Jordan vyzeenek maſſ ffeló̗l , es monda ewnekyk : Myndent meg tettetó̗k , kyketh tynektek paranczolt moyſes wr Iſtennek zolgaya ; ennekem es myndenben enghettetek , es nem hattatok el thy atyatok ffyayt ſok ydewtw̋l foghwa mȳd ez napyglan , megh tarthwan ty wratok Iſtennek paranczolattyaat . De myert ymaran nywgodalmat adot ty wratok Iſten ty atyatok ffyaynak , es mykeppen megh fogatta : teryetek megh , {319} es mennyetek thy hazatokhoz es ty feldeteknek erekſeegheeben . De wgy hogy megh tarczatok , es ó̗ryzyeetek , es teetemeennyel be tellyeſeyczeetek wr Iſtennek paranczolattyat , es tó̗rwenyeet , kyketh moyſes megh paranczolt , hogy zereſſeetek ty wratokat Iſtenteketh , es az ew wtayban yaryatok , es ew hozya ragazkoggyatok , es zolgallyatok ewneky tellyes lelekkel . Es meg alda ewket Joſwe , es el boczataa ew hazokhoz , es monda ewnekyk : yme nagy ſok yozaggal , es ſok zamtalan morhawal , p̄dawal arannyal , ezyſtel , erczel , vaſſal , kylemb kylemb rwhakkal : mennyetek ty hazatokhoz es myndent megh ozyatok ty atya tok ffyaywal . Mykoron azert haza ywtottanak vōa , rakanak mondhatathlan nagy magaſſ tornyoth , es oltarth az Jordan vyze parttyan , kyt mykoron hallottaak vona az Izrael ffya , ottan mynd Syloban gyw̋leenek , hogy az okaert ellenek tamadnanak , es kyldeenek keweteketh hozyayok , fynes papoth , Eleazar ffyat , es vele mynden nemzethbó̗l egy egy embert , mondwan : Ezt paranczollya wr Iſtennek neepe : My legyen ez veetek . Myre hattatok el Izraelnek wrat Iſteneet , atkozot oltart zerezwen tymmagatoknak . Feleleenek azert ewnekyk mondwan : Az ereſſ hatalmas wr Iſten twggya , es mynd az tellyes Izrael erczee , ha ezt ollyan gonoz zandekkal {320} zerzettek mynt mongyatok , hanem ynkab az okaert , ha mondangyaak honap my ffyaynk : My gondwnk vagyon mynekw̋nk wr Iſtennek ? hataart vetet mykó̗ztw̋nk es ty keztetek , az Jordan vyzeeth . Gondolwan azert azt my magwnkban : rakywnk egy oltart , ſe aldozattra , ſe fogadaſſra , de czak erek emlekó̗zettre , hogy nynczen eegyeb Iſtenw̋nk mynt Izraelnek . Ezek halwan az kó̗wetek , megh enghedeenek , es az Izrael neepeet es le zalloytaak . Tyzen hat Cap Nagy ſok ydew el mwlwan , Joſwe gyeytee egybe mynd az tellyes Izraelth Sykhembe , es mynddennek hallaſaara megh magyarazaa es el olwaſaa az tó̗rween kenyweth , es fryget zerzee ott Joſwe wr Iſten kó̗zó̗t es ew kó̗ztó̗k , es annak byzonſagaara egy nag̋ kewet teen le wr Iſtennek hazaaba , es el boczataa az nepeketh ew erekſeeghekbe . Es annak wtanna nagy veenſegheben hala megh Joſwe , mykoron vona zaaz tyz eztendey , es temetteteek el az ew waraſaban , kynek newe Thamnathſare . Jo ſeffnek teſteet es , kyt ky hoztanak vala egyptombol , temeteek el Sykhemben . Hala megh eleazar pap es , aaronnak ffya , es temeteek el ewtet fynees es az ew ffyay gabaath waraſban , effraymnak heegyeen , Amen . Ez Joſwe kenyweenek weeghe . Iſtennek halaa . By̋raak kenywe INcipit Liber Judicum qui ebrayce Soffthym dr . {321} Joſwenak halala wtan tanaczolaak az Izrael ffyay wr Iſtent mondwan : Ky meegyen my elettw̋nk az kananeuſ ellen , es ky lezen my hadwnknak feyedelme ? Es monda wr Iſten : Judaſ lezen , yme ew kezeeben attam kananeuſth . Judaſ azert vere megh bezekben tyz ezer emberth , es talalaa megh {322} ott Adonybezek kyralt , es megh yzee ewtet , es mykoron megh foghtaak vona , el vagdalaak mynd kezeynek labaynak wyyayth . Vala kedeegh Jerwſalem kyrallya , es monda : Hethwen kyralyok ew kezó̗k labok wyay el vagdaltathwan zednek vala morſalekoth en aztalomnak alatta : mykent en tettem {323} , wgyan teen en velem Iſten . Es mykoron Jerwſalembe vytteek vona , ky mwleek ez vylaghbol , es mykoron megh vettek vona Judanak ffyay az varaſth , fondamentomabol ffel eegheteek . Onnan meene Judaſ az kananeuſ ellen , es megh veve Ebron waraſaat , kynek reeghen vala newe kariatarbe . Es mykoron az Izrael ffya nem akaraak el vezteny az ydeghen nemzeteth az feldró̗l , de wr Iſten paranczolattyanak , es moyſeſ mondaſanak ellene ky mynd enghed az pogan neepnek , haragra remeyteek az myndenhato wr Iſtent . Es le zalla vr Iſtennek angyala galgalbol az ſyralomnak helyeere , es monda : Ky hozaalak tyteketh eegyptombol , es be hozaalak ez feldre , kyt en megh ygyeerttem az ty reeghy atyatoknak , es megh fogattam , hogy az en zeerzemet megh {324} nem maſlanaam ty veletek mynd erekkee , de wgy hogy bekeſſeeghet es fryget ne zerzeneetek ez feldó̗n lakozo neepekkel . Myre nem tarttottatok megh azerth az paranczolatot ? Mykoron meegh ez bezeedeket zolnaa wr Iſtennek angyala mynd az Izrael neepenek , nagy ſyraſth teenek ott , es newezeek az helth ſyralomnak es kenyhwllataſſnak helyeenek , es aldozatot teenek ott wr Iſtennek . Es mykoron mynd az reghy nemzetek megh holtanak vona , es wy neepek tamattanak vona , kyk wr Iſtennek dolgayt es czoda teetelyt nem lattaak vala , gonozt teenek az Izrael ffyay , es Baalym Balwan Iſtennek aldoznak vala . Kett Cap Gonozt teenek azert wr Iſtennek zent zyne eló̗th , es az ew kezeknek mwkayokkal haraghra reemeyteek , es kylemb kylemb ellenſeegh myat nagyon megh keſerghetee Izraelt . Annak wtanna tamazta ewnekyk , kyk megh zabadoytanaak ewketh , de azokath {325} ſem akaraak halgathny , es hamar el hagywan az wtat , kyn kywe yettenek vala ew reghy attyok egyptombol . Monda azerth ewnekyk wr Iſten : myert hattra vetette ez neep az en zerzeeſemeth , kyt az ew attyokkal zerzettem vala , en es nem veztó̗m ez neepet ew eló̗ló̗k , kyt Joſwe megh hagyot , hogy ew myattok meg keeſeerczem Izrael , hogy ha wr Iſtennek zent wtat tarczaak , es yaryanak ew raytta mykeent az ew reghy attyok , awag̋ nem . Azerth az Izrael nepe lakozeek az pogan neepekkel elegy , az kananeoſnak , amorreoſnak , ferrezeoſoknak , eweoſoknak , es yebwzeoſoknak kó̗ztó̗k , es egymaſſal kó̗zó̗ſkó̗deenek , es gonozth teenek wr Iſtennek elette el hagywan ewteth , es mykoron haraghra reemw̋lteteth vona , adaa ewket kwſanraſathaym meſopothamya bely kyralnak kezeeben , es zolgalanak ewneky tyzen nyolcz eztendeegh . Es wr Iſtenre kyaytanak , ky ydwezeytó̗t tamazta ewnekyk Othonyelth , Cenez ffyat , kaleffnek attyaffyath , kyben wr Iſtennek malazttya vala . Es mykoron ffel tamadot vona , megh veree az Syryabely kyralth , es megh nyomoroytaa ewteth , es megh nywgoweek Izraelnek felde negywen eztendeegh . Az wtan eſmegh veethkó̗zeek Izrael wr Iſtennek ellenee , es adaa wr Iſten ewket eglon moab kyrallyanak kezeeben , ky nagyon megh keſerghetee Izraelth tyzen nyolcz eztendeegh . Es {326} wr Iſtenre kyaytanak az Izrael ffyay , es Idwezeytó̗t tamazta ewnekyk , kynek vala newe ayoth , geranak fyat , gemyni ffyat , kyt mykoron az kyralhoz kyldettek vona az Izrael ffyay ayandeekkal , megh ewlee ewteth , es ew neepeet el veree , es megh nywgoweek az feld nyolczwan eztendeegh . Harom Cap Eſmegh veethkó̗zeenek az Izrael ffyay wr Iſtennek ellene , ayothnak halala wtan ; es adaa ewket wr Iſten Jabyn kanaan kyralnak kezeeben , ky hadnaggyanak newe vala ſyſara . Ez kyralnak vala tyzz heyan zaaz ſarroſſ zekeree , es felette megh nyomoroytotta vala Izraelth hwz eztendeegh . Vala ke deegh az ydó̗ben egy proffeta azzon , kynek deebbora vala newe , ky az Izrael neepeet yteely vala , es yl vala egy palma ffa alat Rama es Beetel kó̗zó̗t , effraymnak heegyeen . Es hozya hywataa Barakot , abynoem ffyat , Effraymnak nemzetybó̗l , es monda neky : Ezt paranczollʼʼa Izraelnek wra Iſtene : Meny el , vyd az ſereghet Tabornak heegyeere , es cyſon vyz mellet kezedben adom Syſareeth . Monda ewneky Barak : El meegyek ha el yewz velem . Monda ottan : El meegyek , de ez wttal nem lezen tyed az gyezedelem . ffel kelween azert el meenenek cedeſben . Es azt halwan , ffel {327} kele ſyſare es ew ellenek . Es monda delbora azzon Baraknak : Kel ffel merth ez az nap , kyn the kezedbe atta wr Iſten ſyſaraath . Le zalla azerth Barak az tabornak heegyeeró̗l , es tyz ez neepek ew vele . Megh rettentee azert wr Iſten ſyſaraath mynd ew zekereywel eegyetembe , es mykoron ſyſara gya yabel azzonnak hazahoz , ky vala abernek feleſſeeghe . Es monda az azzon ſyſaraanak : Ter be yo wram en hozyam , ſemyt ne feely . Ky mykoron be menth vona , be lepee w̋teth palaſtyawal , es monda ewneky : Agy vyzet ynnom , merth yghen zomehozom . Eſmegh monda ewneky : Allʼʼ megh az ayton , es ha ky kerdend , mongyad hogy ſenky nynczen ett nalad . Az yabel azzon kedeegh azt halwan , be veve az haaz kwczaath , es egy nagy veró̗th veen kezeeben , es agyon veree ſyſaraath fekew helyeeben , es megh ó̗lee ewth . Es azon kezbe Barach oda ywta , es yabel azzon eleybe kele mondwan : yew̋ be wram , es megh mwtatom az emberth kyt kerez . Ky mykoron be menth vona , lataa : haat ſyſara az feldó̗n fekzyk halwa . Azert megh alazaa yabynt kanaannak kyrallyat wr Iſten Izraelnek keze myat az ydewben , myglen el vezteneek ewtet , es bekeſegh leen negywen eztendeegh . Negy Eſmegh gonozt teenek az Izrael ffyay wr Iſtennek elette , es adaa ewketh madyan kezeeben heeth eztendeegh , es felette meg nyomorodanak myatta . Mert mykoron ew vetemeenyek megh eerneek , ffel kel vala amalek madyan nagy ſok neepekkel , es Izrael feldeen megh ytyk {328} vala ſatorokath , es myndden eelny valot el pwztoythnak vala , es mykeent az ſaſka myndent megh emeeznek vala , es felette megh alazttateek Izrael madyannak elette . Es kyaytanak wr Iſtenre keerween ſeghedelmet madyannak ellenee , ky proffetat boczata ew hozyayok mondwan : Ezth mongya Izraelnek wra Iſtene : En ffel zalloytalak tyteketh egyptombol , es ky hozalak az zolgalathnak hazabol , es megh zabadoytalak az egyptombelyeknek kezó̗kbó̗l , es myndden ty ellenſeeghteknek nyomorgataſokbol , es tynektek adaam ez feldet , es mondeek : En vagyok ty wratok Iſtentek , ne feellyeetek az amorreoſoknak Iſtenyth . Es nem akaraatok az en zomat hallany . Kele ffel azert onnan Iſtennek angyala , es yle le egy czerffa alat effraban , ky tartozyk vala ezry nemzeteenek attyahoz Joaſhoz . Mykoron g̋ettre vytez gabonaat czeeplene es tyztoytana ew attya zyró̗yeen , hogy az madyan neepe eló̗l ez fwthnanak , neky yeleneek Iſtennek angyala , mondwā : Wr vagyon te veled ereſſ vytez ember . Es monda ewneky gyettre : Keerlek yo wram , ha wr Iſten vagyon velw̋nk , myre yettenek my reank enny nyomorwſagok ? Es rea tekeenthe wr Iſten gedeon vytezre , es monda : Meny el az the ereſſeeghedbe , es zabadoycz megh Izraelth madyannak kezeebó̗l , twggyad hogy en kyldettelek el {329} teghed . Es monda gedeon : Keerlek wram , mykeppen zabadoytom el Izrael ? Es monda wr Iſten : En lezek theeveled , es megh veró̗d madyant , mynth egy emberth . Es monda g̋ettre : Ha graciat lelttem the eletted , ward megh , had hozyak aldozatot teeneked . Es monda : Meny el . Mykoron azert el hoztta vona , monda ew neky az angyal : Wed ffel ah tagokat es az pogacz''a kynyereketh , es ted le az kew zyklan , es az leweeth ewſd rea felw̋l . Hogy azth tette vona , Iſtennek angyala az vezzewnek veeghewel ylletee az aldozatot , es zykra yewe ky az kew zyklabol , es megh emeeztee az aldozatot , es wr Iſtennek angyala az aldozathnak langa kezet ffel meene menyōzaghban . Lathwan kedeegh gyettre , hogy Iſtennek angyala volt vona , monda : yay ennekem en wram Iſten , mert lataam Iſtennek angyalaat zynró̗l zynre . Es monda ottan wr Iſten : Bekeſeegh te veled , ne feely , nem halz megh . Oltart zerze azert ott gedeon wr Iſtennek , es aldozeek ew raytta : es nevezee az helth wr bekeſſeegheenek , mynd ez may napyglan . Es azon eeyel monda ewneky wr Iſten : Ved ffel az te atyadnak twlwkyaath , es maſ twlkoth es , heet eztendeyt , es vaghyad ky Baal Iſtennek erdeyth , es oltaraat teryed el : es aldozyaal eſmegh wr Iſtennek azon kew zyklan mynth eleeb . Azert gedeon veen tyz legheent vele ew attyanak zolgay kezzó̗l , es azon eyel mynd {330} az baal oltarat el tó̗ree , mynd az berkó̗t ky vagaa . Mykoron reeggerre kó̗ltenek vona , lataak az vezedelmet , es mondanak : Ky zerzette ez dolgot ? es mondanak : gyettre Joaſ ffya . Es mondanak yoaſnak : Hozd ky kó̗zynkbe az the ffyadat hogy hallyon megh . Kyknek felele : Nem de baal bozzw alloy vattok ee ty ? ha baal Iſten , es az en ffyam ew ellenſeghe : allya megh raytta ew bozzwyaat . Azert az napſaghtwl foghwa gedeonnak leen newe Jerobaal . Mykoron azert Madyan amalek , es mynd az nap kelettró̗l valo ſok pogan nemzetek egybe gyw̋ltenek , atal yeweenek az Jordan vyzen , es zallanak megh yezraelnek mezeyn . Gyettre vytezt es ffel yndoyttaa wr Iſtennek zent lelke , es ffel fwalla az kyrtek , hamar kó̗weteketh kyldeze Izrael neepenek , hogy hozyaa gyw̋lneenek . Monda azerth Gedeon wr Iſtennek : Ha az en kezem myat megh akarod zabadoytany Izraelt , yme ez gyapyat le tezem az zyrewn , es az eeyely harmat czak az gyapywn leend , es ew kewrw̋le mynd zaraz leend , azon megh twdom hogy megh zabadoytod Izrael . Es mykoron az megh lett vona , monda eſmegh : Meegh es yegyet keeſertek az gyapywn : ha az gyapyw harmattwl zarazon maradand , es kewrw̋le mynd az feld nedweſ leend . Es azon eyel wgy teen wr Iſten . Kele ffel azert yerobaal az az g̋ettre azon eeyel , mynd az ſok neeppel , es meene arad new̋ vyz mellee az Madyanoſoknak elleneebe , es zalla megh az vyz melleth . Ewted Capitulum {331} Monda ewneky wr Iſten : Sok neep vagyon veled , es nem adatyk the kezedbe madyan , es ne dyczekó̗ggyeek en ellenem Izrael , zooly azert ah neepnek : Vala ky retteghó̗ es feelelmes , teryen megh . Es hwzon keth ezeren tereenek hattra , es czak tyz ezeren maradanak . Monda eſmegh wr Iſten gedeonnak : Meegh ſok neep vagyon veled , vyd ewketh az vyzre , es ott megh byzonoytom , kyk megh teryenek , es kyk veled leegyenek : vala kyk kezó̗kkel es nyelwó̗kkel yangyaak es nyalangyaak az vyzet mynt az eebek , valazd egyfelee ewket ; kyk kedeegh terden hayolwan , maſ felee . Kyk azert kezekkel ffel hanywan yttanak vala , czak harom zazan valanak , az teb ſokaſſaagh mynd terden yyoth vala , azert mynd haza kydee ewketh . Es monda wr Iſten gyettre vyteznek : Ez harom zaazad magaddal megh zabadoytlan tyteketh , es te kezedbe adom madyant . Monda azert wr Iſten azon eeyel gedeonnak : Kel ffel , meny az madyan taborba , ha kedegh feelz , mennyen el veled az te aprodod ffara . Es el meeneenek , es mykoron oda ywtottanak vona az madyan neepey , egy maſnak eellyen almat bezeelnek vala : Latam , wgy mond , almamba oly mynt egy kyſded hamwban ſylth arpa kynyr yewny madyannak taborara , es mynd fel hanyaa es ffel veree ewtet . Monda az maſyk ky ezt halgattya vala : az ſemy nem {332} eegyeb hanē gedeonnak fegywere . Mynt azth hallotta vona gedeon az almat , ottan ymadwan wr Iſtent monda az tarſſynak : Kellyetek ffel , mert nekw̋nk atta wr iſten madyant . Azert harom reezre oztaa az harom zaaz neepet , es mynddennek egy egy kyrteth ada ew kezekben , es egy lampaſth , es monda ewnekyk : Valamyt en tw̋lem lattok tenny , ty es azt tegyetek . Es be meeneenek az tabornak kó̗zepyre , es el kezdeeg az kyrtó̗leſth , az lampaſokat , es egybe kezdeek verny , es nagyon kyayttyaak vala : Iſtennek , es gedeonnak fegywere . Azth halwan , megh haborodeek mynd az egheez tabor ; fegywert boczata azert wr Iſten az tahorra , es mynd ennen magok kezdeek egy maſth vaghny . Az Izrael ffyay kede eghazth halwan , myndenw̋th yzyk vala madyanth , es nagy gyezedelmet ada wr Iſten az napon Izraelnek . Hath Cap Keweteketh kylde gedeon mynd egheez effraymnak , hogy eleyben kelneenek az madyannak , es el el foghlalaak az Jordan vyzeenek reeweeth , mygh ywthnanak bethberaban , es megh fogaak az madyannak keth kerallyat , kyknek newe Oreb es Zeeb : kyknek nyakokath vaghdalaak , es ew feyó̗keth gedeonnak vyweek az Jordan vyze elwee . Annak wtanna atal kele gedeon az Jordan vyzeen Izween az madyan kyralyth az harom zaz neeppekkel . Zebee kedeegh , es Salmana nywgoznak vala ew ſereghywel . Maradoth vala kedeegh czak tyzen ewt ezer , mynd annee ſok neep kó̗zzó̗l , es zaaz hwz ezert le vaghtanak vala az Izrael ffyay . Azert mykoron {333} nywgodnanak Nobe hegynek alatta , megh az keth kyralyok , zebee es Salmana , gedeon kedeegh wtannok valtta , es megh fogaa ewketh . Es mykoron megh terth vona az hadbol , monda gedeon az kyralyoknak : Mynemew neepek valanak kyket megh ewleetek az thabor heegyeen ? Es azok feleleenek : Mynth tennen magad ; eggyk kedeegh mynt ha kyral ffya volt vona . Monda gedeon : az en attyamffyay voltanak , en anyamnak ffyay . Monda azerth ew elſew fyanak yeethernek : Kel ffel , ewld megh ewketh . De myert meegh kyſded vala , megh feelelmeek , es nem tewee , es ennen maga fel kele , es nyakokath vaghdalaa . Mondanak annak wtan na gedeonnak az Izrael ffyay : The wralkoggyal my rayttwnk , es ffyad ffya te wtannad . Monda gedeon : En nem wralkodom , de az wralkodyk , az wr Iſten . Azert megh nywgoweek az feld negywen eztendeegh , mygh ele gedeon . El meene azert Jerobaal , az az gyettre gedeon , ew hazaahoz , es leenek ewneky hethwen fyay teb feleſſeeghetw̋l , Sykhem varaſban , es vala egy zeretó̗ye , attwl es leen egy ffya , kyt neveze Abymeleknek , es mykoron ew attyok hala wtan fel newekettek vona , ez egy ffatyw ffya mynd megh ó̗lee ew hethwen attyafyayt , de ew es zernyw halallal hala {334} megh . Heeth Cap Abymeleknek azert halala wtan tamada egy ember , thola new̋ , yſakaarnak nemzeteebó̗l , ky lakozyk vala Sanyr newó̗ varaſban effraymnak heegyeen . Ez es hwzon harom eztendeegh yteelee Izraelth , es megh hala . Ennek wtan̄a tamada megh egy ember galaad feldeeró̗l , ky es yteelee Izraelth hwzon keth eztendeg , kynek valanak harmyncz ffyay , ew attyoknak vala newe yayr , es varaſoknak anothyayr : ez es megh hala , es azon varaſba temetteteek el . Annak wtanna az Izrael ffyay napprol nappra nagyob byn kezdeenek tenny , es nagyon reok haraghweek az wr Iſten , merth ewtet el hagywan , Baalymnak es aſtaroth pogan Balwan Iſteneknek aldoznak vala . Es nekyk zola az wr Iſten , es nagyon megh rongalaa ewketh erette ., Es mondanak az Izrael ffyay : Veethkó̗ztw̋nk the ellened : akar myt teegy mynekw̋nk , czak hogy maſtan zaboycz megh my ellenſeeghynktw̋l . Es ky hanyaak tartomanyokbol az balwanyokath , es zolgalny kezdenek wr Iſtennek . Azert Amonnak ffyay galaad tartomanyaban zallanak nag̋ haddal ; az Izrael ffyay es vyzon ellen maſffaban gyw̋leenek . Vala kedegh az egy ereſſ vytez , kynek yeptee vala newe , galaadnak nemzeteebó̗l . Valanak kedeeg galaadnak teb ffyay es maſ azzontwl , es mykoron ffel nettenek vona , ky yzeek yepteeth , mondwan : Nem lehetz erekes my atyan hazaban .Annak okaerth el fwta ew elettek , es meene thob newó̗ feldre {335} , es vala hol el fwtottak es vandorlok valanak , mynd hozyaa gyw̋leenek , es feyedelmee teweek yepteeth . Mykoron azert megh nyomorottak vona az Izrael ffyay , valaztanak yepteehez , hogy haza yeny , es ſegheellenee megh ewketh , kyknek felele yepthe : Nemde ty vattok ee , kyk enghemet megh gyw̋ló̗ltetó̗k , es kywe yztetó̗k en atyamnak hazatwl ? maſtan kedeegh en hozyam yettetek zykſeeghnek ydeyn . Es el meene ew veló̗k , es feyedelmee teweek ewteth galaadnak feldeen . Es kó̗weteketh kylde Amon kyrallyanak mondwan : My ygy vagyon en kó̗ztem , es the kó̗zted , mert en ellenem tamattaal , hog̋ el pwztoytanaad az en feldemeth ? Felele amon kyraly : Mert el vette Izrael az en feldemeth mykoron ky yewt egyptombol mynd ez ydeyt . Es megh paranczola yeptee , hogy megh mondanaak Amon kyralnak : Ezth mongya yepte : Izrael el nem vette az the feldedet : de mykoron ky yettenek egyptombol , es az ty atyayd ellenek tamattanak , Izraelnek wra Iſtene vette megh eró̗wel , es wgy atta Izraelnek erekkw̋l erekkee . Nem de kyt az the Iſtened kamoſ byr tó̗rween zerent , tyeednek tartod ? Azert kyt az my wrwnk Iſten byr , my es tó̗rwen zerent myenknek tarttyok . De ha tyednek mondod , myre hogy harom zaaz eztendeegh ſemyt rola nem zoltaal ? Azert nem en veethkó̗zó̗m te ellened , de the veethkó̗zó̗l en ellenem gonozwl , hamyſſ hadat indoythwan en ellenem {336} . Wr Iſten leegyen ebben yteelew ez may napon . Nem akaraa azerth hallany yeptenek bezeedeet amon ffyaynak kyrallya . Wr Iſtennek zent lelke zalla yepteere , es fel kezw̋le az amon ffyay ellen , es fogadaſth fogada wr Iſtennek mondwan : Ha en kezembe adandod az amon ffyayth , vala ky elezer ky yewend en eleembe en hazambol , mykoron az hadbol bekewel megh terendek , wr Iſtennek aldozom ewtet . Mykoron azert megh vertte vona yepte amon fyayth , es maſffaban ew hazahoz terth vona , yme ew egyethlen egy zep zyz leanya eleybe kele nagy eenekleeſſel es tanczolaſſal , nagy eremmel , nagy vygaſſaggal , es nag̋ tyzteſſeeghel . Annaal teb maghzattya kedeegh nem vala . Es mynt lataa ewteth , ottan megh zaggataa ew rwhayat , mondwan : yay ennekem , en edes leanyom , mynd enghem megh czalaal , mynd teemmagadath megh czalaad ; mert megh nyttam en zamat wr Iſtennek , es eegyebeth abban nē tehetek . Felele ottan az zeep zyz , mondwan : Zerethew atyam , ha megh nyttad , wgy teeg̋ ennekem mynth ffel fogattad , czak egy kereeſth keerek te tw̋led . Boczaſſ el enghemeth en zyz lean tarſſaymmal keth honapygh kerenghween , bwdoſſwan az heegyekben , es ſyraſſam az en zyzeſſeeghemeth . Es mykoron be tó̗ltenek vona az keth honapy napok , haza teree ew attyahoz , es wr Iſtennek aldozaa ewteth . Ebbewl zokaſth veenek Izraelben , hogy egy napon eztendew fordwlattyaban egybe gyw̋lneenek Izraelnek leany , es {337} ſyrathnaak yepthee vyteznek zyz leanyath neegyed napyglan . Azerth yeptee Izraelth hath eztendeegh ; ez megh hala . Annak wtanna yteelee Izraelth abeſſam , ky bethlembó̗l vala , kynek valanak harmyncz ffyay , es harmyncz leany . Annak yteele Izraelth abdon , kynek negywen fyay valanak , es harmyncz leany ; az megh hala hamar . Nyolcz Cap Annak wtanna eſmegh gonozt teenek az Izrael fyay wr Iſtennek elette , es adaa ewket az filyſtim neepeenek az az yazoknak kezekben negywen eztendeegh . Vala kedegh az ydó̗ben egy manwe newó̗ ember , Sara varaſban , Dannak nemzeteebó̗l , kynek meddw̋ feleſſeeghe vala , kynek megh yeleneek Iſtennek angyala es monda : yme meddw vagy . De ym meehedben fogatz , es fyat zylz : ooyad azert magadat , hogy ſe borth , ſe ſerth ne yg̋al , es ſemy fertelmeſth ne ygyaal , mert oly fyat zylz , kynek borothwa ew feyeet nem yllety , es Iſtennek zentó̗lth lezen meegh ew annyanak mehetw̋l foghwa , es ew kezdy Izraelt megh zabadoytany az fyliſteoſoknak kezekbó̗l . Ky mykoron ew wrahoz yewt vona , megh mondaa neky : Iſtennek embere yewt vala en hozyam , es ezth mondaa ennekē ; ymadwan azert manwe wr Iſtent ez dolgon , maſodzer megh neky yeleneek Iſtennek angyala , es monda Manwe : {338} Te vagy ee ky az azzonembernek az zoot zoltad ? Monda az angyal : en vagyok . Mykoron wgy mond az te bezeeded be tellyeſedendyk , myt kel tenny az gyermeknek ? Felele az angyal : kyketh zooltam az te emberednek , ew es el tavoztaſſa , es kyt paranczoltam , be tellyeſehe . Es nem twggya vala manwe hogy Iſtennek angyala vona , es monda ewneky : Kyczoda teeneked newed ? hogy , ha be telendyk , tyztó̗llyw̋nk teeghedet . Kynek felele : Myre kerdet az en newemeth , ky nagy czodalatos . Es mykoron aldozatot tettenek vona , az aldozathnak langa kó̗zó̗t az angyal es fel meene menyorzaghba . Hogy azt lattak vona , le hwllanak az feldre mondwan : Halalnak halalawal halwnk megh : latook wrwnkath . Es monda az azzon : Ha mynketh wr Iſten megh akart vona ó̗lny , ah my aldozatwnkat my tewlw̋nk el nem vette vona , es mynekwnk ez dolgot megh nem yelentette vona . Az azzon azert magzatot zyle es hywaak ewneky neweet Samſomnak . Es mykoron fel newekó̗dó̗t vona , megh aldaa ewtet wr Iſten . Kylencz Cap Mene el Samſon egy ydó̗ben tamnata newó̗ varaſba , es lata oth egy azzonyallatoth az yazoknak leany kó̗zzó̗th , es yewe hamar ew attyahoz mondwan : Egy azzonth lateek tamnathaban : keerlek , keeryetek megh ennekem . Mondanak neky az ew zyley : Nynczen ee egy azzonyallat es ez te neepednek leany kó̗zó̗t , hogy az poganok kó̗zzó̗l valaztaz felet magadnak ? Nem ertyk vala az ew zyley hogy Iſtentw̋l vona az dologh , myerth {339} rayttok wralkodnak vala az filyſteoſok , Samſon kereſſ vala okoth hozyayok , mywel arthathna ewnekyk . El meene azert Samſon ew zyleywel tamnataban . Mykoron ywtottanak vona az zelew hegyre , es Samſon el maradot vona , eleybe tamada egy orozlan kó̗lyó̗k nagy reevaſſal . Samſont kedeegh ffel yndoyttaa Iſtennek lelke , es mynd fottra zaggataa az orozlanth , mynth egy kewdó̗let , azt kedeegh ew zyleynek nem akaraa megh yelenteny . Es az varaſba ywthwan bezelleenek az azzonnyal , kyt meg zeretet vala . Enneehan nap wtan meg oda meeneenek hogy hozyaa vennee ; tereenek oda hol az orozlant megh ó̗lte vala , lataa : haat az orozlan zayaban ray meeh vagyon , es lepeſ meez . Es mykoron kezeeben vett vona benne , eezyk vala az wton : ew zyleynek ada benne , es eenek az meezbe . Hogy azert az waraſba ywtottanak vona , menyekzó̗t zerze ew ffyanak Samſonnak . Azt lathwan az waraſbely neepek , harmyncz yffyakath adanak ew mellee ew eremeenek ydeyn . Monda Samſon az yffyaknak : yme egy meſſeet mondok : ha heted napyg megh leelendytek , harmyncz gyocz ynghet , es harmyncz czoha poztot adok tynektek . De ha megh nem talalangyatok , ty aggyatok meg ennekem . Es mond megh az meſſeeth hogy hallyok . Az ewó̗bó̗l yeve ky az eteel , es az hatalmaſbol yewe {340} ky az edeſſeegh . Es mykoron harmad napyg megh nem talaltaak , es az heted nap es el ywtoth vona , mondanak Samſon feleſſeegheenek : Hezelkó̗ggyel wradnak , es kerd megh az meſeet . Ha nem akarandod tenny , mynd teghed , mȳd atyadat hazaſtwl megh eeghetw̋nk . Naponkeed azert ſyrankozyk es zepegh vala , ew wranak elette twdakozwan az meſſeen , mondwan : Gyw̋ló̗z'' enghemet , es nem zeretz , hogy megh nem mondod . Samſon azert heted napon megh mondaa ewneky , es az alnok azzonyallat megh yelentee az ew neepeenek . Az yffyak kedeegh megh magyarazaak Samſonnak az meſſeet heted napon nap nywgathnak elette , es monda ottan Samſon : Ha nem zantottatok vona az en twlkom nvakan , nem leelteetek vona meg az meſ ſeet . ffel gywlada azert benne wrnak zent lelke , es mene aſtalona varaſban , es harmyncz emberth ewle megh ott , es megh fozthwan ewketh , adaa ew rwhayokat azoknak , kyk az meſeet megh leelteek vala , es nagyon meg haraghweek az ollyan dolgon . Tyzen egy Cap Mykoron azert ennehan napok wtan az arataſ el yett vona : akarwan Samſon megh latogathny ew feleſſeegheet , vyn egy ghó̗dó̗leth neky . Azth lathwan az leany attya , megh tyltaa mondwan : Mert azt twdaam hogy megh gyewló̗lted ewtet , maſnak attam ewteth , de egy hwga vagyon , ky zep ewnalanal , azt adom teeneked helyeeben . Azt halwan Samſon {341} monda : Ez napſaghtwl foghwa ennekem ſemy bynem nynczen az fylyſteoſok ellen . El meene azert az mezó̗re , es harom zaz rawazath foga , es egy kó̗tó̗zee ew farkokath , es mynden kó̗zyben egy egy egghew yzeghet teen , es az fylyſteoſoknak gabonaokban zalogataa , es mynd az egheez tarro fel gywlada , es mynd az zelew heegyet es nagyon megh bantaa az langh . De mykoron megh twttaak vona , hogy Samſō dolga vona , myert maſnak attaak vona az ew mathkayat , ffel keleenek az fylyſteoſok , es az azzont mynd attyawal , mynd hazawal megh eegheteek . Kyknek monda Samſon : yollehet ezt teetek , de meegh es egy bozzwth vezó̗k raytatok . Mykoron azert lakozneek etham newó̗ kew zyklanak odwaban , keleenek ffel az fylyſteoſok , es nagy haddal meenenek Judanak feldeere , es zallanak ah helyen , kynek newe lekhy . Mondanak az Izrael fyay : Myre yettetek reank , nam ſemy haborwſag nynczen my kezttw̋nk . Feleleenek az yazok : Azert yettw̋nk , hogy megh kó̗tó̗zyó̗k Samſont , es bozzwt allywnk ew raytta . Meeneenek azert harom zazan wtanna , hogy megh fognaak , es megh hagyaa ennen magat foghny es kó̗tó̗zny keth wy kó̗telekkel . Mykoron azert azth lattaak az filiſteoſok , nagyon kezdenek keyaytany , es vygadny . Samſonban kedeg ffel yndwla wrnak zent lelke , es mynt egy zalma czwtat vgyan elzaggataa az ereſſ kó̗teleketh , {342} es ffel ragadwan egy meg holth zamaar czonth alat , es ezer embert ewle megh az fyliſteoſok kó̗zzó̗l , es monda : Egy zamar allal es zamar foggal vezteem el ewketh , es neweze az helth ramathlechy , ky magyaraztatyk czont ffel veetelnek . Es mykoron megh zomeehozoth vona , wr Iſtenre kyaytta mondwan : the attad te zolgadnak keze myat lenny az nagy Idweſſeeghet , es gyezedelmeth , es yme zomeehal halok megh . Megh nytaa azert wr Iſten az zamaar alnak zaap fogaath , es vyz yewe ky beló̗le , kyben mykoron yó̗th vona , leelek zemet veen , azert az napſaghtwl foghwa newezteteek az aal czonthbol hywatalnak kwth feye . Es annak wtanna Samſon ytelee Izraelt hwz eztendeegh . Tyzen kett Cap . Mene eſmegh egy ydó̗ben gaza varaſban , es ot lata egy azzonyallatot , es zerethe megh ewteth . Hogy kedeegh az filiſteoſok azt megh hallottak vona , kó̗rw̋l veevek ewtet , mynd ó̗ryzó̗keth vethween az varaſſ kapwyra , hogy mynth ky yewny reeghel ottan megh ó̗lneek . Samſon kedeegh kele ffel eeffely koron , es ragadaa megh mynd az keth kapwt mynd zawaryval es lakatywal , ky zakaztaa ſorkabol es vallan vywe az hegynek teteyre , ky ebron waraſnak felette vagyon . Annak wtanna mene Soret varaſba , es zerethe megh oth egy azzonyallatot , kynek dalyda vala newe . yeweenek hozyaa azert tythkon az azzonyallathoz az yazoknak feyedelmy , es mondanak neky : Czald megh ewteth : honnan vagyon az ew nagy ereſſeeghe , es honnan gyezbethnewk meg ewteth , es adwnk teeneked myndenw̋nk ezer zaaz penzth . Monda azert Samſonnak dalyda : Keerlek mongyad megh honnan vag̋on ez the nagy ereſſeeghed , es mywel keellene megh kó̗tó̗zny , hogy el nem zakazthathnaad ? Monda Samſon : Ha heeth ynaſſ kó̗tellel megh kó̗toztethnem , ollyan eró̗telen lenneek mynth eegyeb ember . El hozaak azerth az vytezek ah kó̗teleth , es el reytee dalyda ewketh az haaz tayyan . Mykoron meg kó̗tó̗zte vona dalyda Samſonth , ottan az vytezeknek ywó̗te mondwan : Samſon , raytad az fyliſteoſok , es el zaggataa Samſon az kó̗tó̗zeeſth , mynt ky egy nyalaſ fonal zalat el zaggathna , es nem yſmerheteek megh az ew nagy ereſſeegheet . Monda ewneky dalyda azzon : yme megh czalaal , es hamyſſath zoolal ennekem , awagy maſtan mongyad megh ymaran , hogy keel megh kó̗tó̗zny teged ? Es monda Samſon : Ha wy kó̗tellel megh kó̗tó̗ztetendó̗m , ky ſoha ſemy myben nē volth , ollyan eretelen lezek , mynt eegyeb ember . Ottan azert dalyda megh kó̗tó̗zee ewteth , es monda : Samſon , ym rayttad az yazok . Ky wgyan azt es el zakaztaa , mynt egy czernazalat . Monda eſmegh dalyda : Mygh czalarkodol en velem , es nem {344} mondaz ygazath ? yelenczed megh kywe kellʼen megh kó̗tó̗zny . Es monda Samſon : Ha en feyemnek heet hay zalaat egy karohoz fonalaytandod , es az feldbe le ytendó̗d , ollyan eretelen lezek mynt eegyeb ember . Mykoron azth tette vona dalyda , monda : Samſon , raytad az yazok , es ffel rettenween almabol , ky raytta ah karoth az feldbó̗l , es monda ewneky dalyda : Hogy mondod , hogy enghem zeretz , ha az te lelked nynczen en velem : ymaran yme harmad wttal hazwdal ennekem , es nem akarad megh yelenteny , honnan vagyon az te naǵ ereſſeeghed ? Mykoron nagy ſok napyglan keernee , es gyakorta ſyrna elette , el fogatkoztataa ew lelkeet , ha ymaran meg halna . Azth lathwan Samſon , monda neky : En nazareus vagyok , es meegh en anyaam mehetw̋l foghwa megh zenteltetó̗t vagyok wr Iſtennek ; ſoha en feyemen vaaſ nem volth , ha azert el borothwalangyaak en hayamat , ollyan eretelen lezek mynt egyeb ember . Azt halwan dalyda , yegyeth hagya az yazoknak , es Samſont el alwthaa ew terdeen , es barbeelt hywan el veetetee ew heeth ſyrth hayaat , es ottan el kezdee tw̋le yzny , es monda : yme rayttad Samſon az yazok . Ky fel ſerkenween gondolaa , hogy megh wgyan teenne mynt eleeb , es nem twggya vala , hogy el hatta vona ewtet wr Iſten . Megh fogaak azerth ewteth , es vaſſ lanczokkal megh kó̗tó̗zween , ky vayaak mynd keth zemeyth , vyveek gaza varaſban , es veteek {345} foghſaghban az zaraz malomba ew̋ró̗lny . Az kewz nagy erembe leewen , mongyak vala : Kezw̋nkbe atta ah my Iſtenw̋nk ellenſeghenketh , es nagy lakozaaſth teznek vala nagy eremmel . Egy ydó̗ben hozaak ky kó̗zykbe , hogy yateekoth tenne ew elettek Samſon , es allataak keth kew laab mellee az nagy palotaban , es monda az gyermeknek ky vezety vala : Haggy el , meny el melló̗lem , hog̋ ranczam le az kew labakath , kyn az egheez palota aal . Tellyes vala kedeegh mynd az egheez palota fyrffywal es azzonyallattal , es oth valanak mynd az fylyſteoſok feyedelmy , neezween es czodalwan Samſonth yaczodny , zammal oly mynth harom ezeren . Samſon kedeegh wr Iſtennek ſeghedelmeet keerveen monda : En wram myndenhato wr Iſten , emlekezyel megh en rolam , es aggyad megh en elſew ereſſee ghemeth ; en wram Iſten , hogy allā megh en ellenſeeghymen en keth vylagoſſ zemeymnek bozzwyath ? Es megh ragadwan mynd keth kew ozlopokath , kykó̗n az egheez haaz aal vala , eeggyketh yob kezeewel , maſykath bal kezeewel , es monda : Hallyon az en lelkem az fylyſteoſokkal . Es ereſſen megh randoythwan az ozlopokath , le zakada az egheez haaz mynd az feyedelmekre , es az teb ſokaſſagra , kyk ott valanak . Es ſokkal tebbeth ó̗le megh , megh halwan honnem mynth eelwen . Azth halwan az ew attyaffyay es myndden nemzethſeeghy , ky hozaak onnan Samſonnak teſteeth , es el temeteek Sara es Eſtaol kó̗zó̗t az ew attyanak manwenak koporſſoyaban {346} , ky mygh eele , yteelee Izraelt hwz eztendegh . Tyzen harom Cap Vala azon ydó̗ben egy ember effraymnak heegyen , kynek vala newe mychaſ , ky monda ew annyanak : En nalam vag̋on az ezer zaz penz , kyt the el tettel vala , es ym megh adom teeneked . Es monda az ew annya : Aldot legyen az en ffyam wr Iſtennek , veegye el azert ewketh az en ffyam en kezembó̗l , es zerezyen ew benne kepó̗th es balwanth , es az ew annya pappaa teewee ewtet ew hazanaal ; zerze papy etewzew rwhakath es hozyaa , es hazaczkaath . Az ydó̗ben kedeegh nem vala kyral Izraelbe , de ky mynd wgy eel vala , mynth ewneky yobnak lattatyk vala . Vala kedeegh maſ yffyw es Bethleembó̗l leuita nemzethbó̗l , es mykhaſ hazahoz ywtot vona , monda ewneky : honnan yewz yo yffyw , es myt yarz ? Es monda az leuita : Bethleembó̗l yewek , es ha hol lehethne , zolgalatot kereſneek . Monda ottan ewneky mykha : Lakozyaal ennalam , es megh fyzetem beró̗det , leegy ennekem lelky atyam es papom . Azt halwan az yffyw , neky enghede , es mykaſ wgyan tarttya vala mynth ffyat , es be teltee ew kezeeth az yffyw papnak , mondwan : Twdom , hogy yol teezen en velem wr Iſten , myert leuita nembó̗l valo papok tartok en hazamnaal . Tyzen neegy Cap . Az ydewben nem vala {347} kyral Izraelbe , Dannak kedeegh nemzethe kereſſ vala erekſeeghet ew maganak , mert meegh mynd az ydeyglen ſem lelth vala erekſeegheth lakozny . El boczatanak azert ewtó̗k ew kó̗zzó̗ló̗k , hogy megh yarnaak , es lathnaak az feldeth . Es mykoron ywtottanak vona mykhanak hazahoz , oth lakanak azon napon es hogy oth lattaak vona az leuita papoth , mondanak ewneky : Kerd megh wr Iſtent ha yo zerenczank lezen ez may dolgwnkba . Ottan monda ewnekyk . Mennyetek el bekeſſeegghel , wr Iſten neezy az ty wtotokath . Es meeneenek lays newó̗ varaſban , es lataak az oth lakozo neepeth : hat nagy czeendezzeghben lakoznak , es haza terween ew attyokffyokhoz , megh bezeelleek mynt yar tanak vona , mondwan : Kellʼʼetek ffel , mennywnk raytok , ne reeſtelkó̗ggyetek , myndden mwkanaal kyl megh verhettyek ewketh , es el byrhattyok , ſemy zykſeegh nynczen az feldewn . El erede azert dannak nemzete wgy mynth hatt zaaz fegywer foghato nepek , es mykoron ywtottanak vona effraymnak heegyeere , mykanak bazahoz zallanak megh , az yffyw leui papnak hazanaal , es mondanak ewneky : Myth lakozol ez eegy embernek hazanaal ? yewel welw̋nk , hyzem yob hogy egy nemzethnek Izraelben legy atya , es papya , honnem egy embernek . Oth azert nekyk enghedween , fel rakodanak , es alattomba el meeneenek , es hogy ywtottanak vona Lays varaſba , megh veeveek ewtet {348} , es fel gyoythwan az varaſth , mynd megh ó̗leek az neepeth , es ſenkynek czak hyre ſem lewn benne , myerth ennen magoknak lakoznanak . Vala kedeegh roobnak tartomanyaban . Annak vtanna megh ffel eppeythween , oth lakozanak mynd ez ydeyglen . Az ydó̗ben kedeegh nem vala kyral Izraelben , de kynek mynt ygaznak lattatyk vala , wgy eel vala . Amen . Eth vagyon az byraknak yaraſokrol valo kenynek veeghe wr Iſtennek hyreewel . Ez az ooh tó̗rweeńnek heeted kenyweenek veeghezety , myneere my ydweſſeghw̋nkre zykzeegh , zent dorottya azzon napyan , ezer ewth zaaz tyzen kylencz eztendewben . 1..5..1..9. 
{349} INcipit prologꝰ in ewangelia sacra Elſew Capitulum .
Az zent Ewangeliombeli ygeknek bezedyt kel my nekwnk yrnwnk , bezellenwnk , es olwaſnwnk nag̋ kywanſagal , es lelky ayotatoſſagal , mynden hyw kereſtyennek hw elkó̗czenek es eeletenek zerzeſere , es vyſeleſere , mynden reghy zent attyaknak tanwſagoknak es regulaoknak elette es felette , mert hw̋benne leelettetyk ydweſſeghnek mynden eredety fondamentoma , es g̋ekere , azert meltan mondatyk tellʼʼeſ ohtervennek , es wytervennek eeló̗ kwthffeye .
Ez ydweſſeghes kwthffebó̗l ffolʼʼ es zarmazyk ky mynden Igaſſag , es lelky tanwſag , es tellʼʼes kereztyenſeghnek ygazgataſa anyazent eg̋hazban .
Ez zent ewangeliombely ygheknek czak hallaſaval es el yzettetnek ellenſeghek , es keg̋es zyw emberek yozagra yzgattatnak .
Ez zent ewangeliombeli ygheek halgato es ayo''tozo embereknek elmeyeket {350} meg vylagoſoyttʼʼak , es hw benne mwkalkodokat ydwezeytyk , mykeppen ydwezó̗ytenk mong̋a : Bodogok  kyk halgattyak Iſtennek ygheyet , es tarttyaak .
Azert zeretó̗ attyamffyay , meltan tyztely , ydwezly , dyczery es ymag̋a ez zent ewangeliombeli ygheket mynden hyw lelkw ember es kezenſeghes teremtet allath .
Mert mynden hyveknek , el mwltaknak , yelen valoknak es ywendó̗knek hw ydweſſegheknek , es erek elettyó̗knek fondamentoma .
Nynczen azert ez vylagō oly Iras , es olʼʼ regula , kyt ynkab kellʼʼen embernek zerethny , tyztelny , es kewetny .
Mert ez vrwnk Jeſuſnak zent ewangeliombeli bezede erekke meg maradando , kyrel ennen maga vallaſth tezen mondwan : Meny es feld el mwlyk , de az en Bezedem el nem mwlyk .
Azert ky hw̋ hozya ragazkodyk , mykeppen az feneſ napthwl vg̋an meg vylagoſodyk , es bodogwl .
Ennek oka ert {351} , zerethe attyanffyay , my , kyk ez zent hythnek myatta ydweze̋tenket kó̗wettyek , tawl leg̋en eeg̋ebben byznwnk es dyczekednw̋nk  czak az edes meg valtonknak hw̋ zent ewangeliomaban , mert hw̋benne myndent nylwan talalwnk , kyk my ydweſſeghw̋nkre awag̋ haznalatoſok , awag̋ zykſegheſek .
Azt es ezw̋nkben kel vennw̋nk , hog̋ vala ky myt feellʼʼebben zeret , es kó̗wet hw̋nalanal , az meglen vr yſtent ſem yſmery , ſem ſerety , kyró̗l ennen maga byzonſagot tezen mondwan : Vala ky fellyeb ennalamnal myt zeret , az nem melto en elettem .
De myt erthetw̋nk ez yghekbó̗l ?
Nem kel ee hat eletthw̋nk valoknak es feyedelmw̋nknek hw̋ bezedeket zeretny es halgatny ?
Senky el ne teweg̋en az ygaz vttrol .
Eremeſth es gyorſſan kel azoknak hw̋ bezedeket fogadny , es tartany , kyket wr Iſten eleynkben vetet , my== ==okaert ?
rea felel zent pal apoſtol , mert hw̋k ó̗ryzyk az thy lelketeket , es hw̋k okot adnak rolok wr Iſtennek elette , melʼʼ yghekbó̗l nylvan erthettyek , hog̋ vr yſtenert es ydweſſegw̋nkrel valo zorgalmatoſſaghert kel zyghzeg alat hw̋ket halgatnwnk , tyztelnw̋nk es zerethnw̋nk .
De az zent paranczolatnak ynteſe zerent az teremte wr Iſtent {352} myndennek felette , nem maſert , awag̋ adoman̋aert , de thwlaydon hw̋ zent yovoltaerth , edeſſ voltaert , zep voltaert .
Azert zerethe attyamffyay , vg̋ zolok , mynt Xc .
ihuſnak hyweynek a''otatoſ zyw kereztyeneknek : edeſdeden olwaſſatok , halgaſſatok es tanwllʼʼatok az zent ewangeliombeli ygheket , kyben ffekzyk az erek elet , es mynden lelky edeſſeg , vygaztalaſ , belczeſſeg , es yſteny yſmeret .
Towaba vrwnk Jeſuſnak mynden ereyt es hatalmaſſagat , mynden tekelleteſſeghet , es yſteny Irgalmaſſagat , mynden keg̋elmeeth es Igaſſagat , az zent ewangeliombeli leczkenek olwaſſaſſabol thwdhattʼʼok es erthettyek meg .
Mert my edes vrwnk Jeſuſnak mynden eeletenek forgaſa , mynden mywelkó̗detynek mog̋a hw̋ zent foganattyathwl foghwa men̋be meeneſeyglen , my ydweſſeghw̋nknek oka es ty̋kere , byneynknek boczanattʼʼa , es mynden lelky zenthſeghes yozagoknak peldaya , es kó̗wethſeghe , kynek mynd hw̋ halalanak ydeyn lezen erek otalma , es erek dyczeſeghe .
Amen .
Incipit argumentum ewangelior . Dulcissimi Saluatoris ihu . xpi doi . {353} INcipit argumentum In ewangelium ſcdm Mateᵐ . Bodogſagos zent Mathe ewangeliſta tamada ſidoſagbol , Leuinek hazabol , es hyvattatek vrwnk Jezuſthvl az nylwanvalo byneſek== ==kezzel az apoſtolſagra .
Mykeppen azert elezer predicalla az zent ewangeliomot ſido n̋elwen ſidoſagban , azonkeppen elſe helt tarth zerben az hw Irta ewangeliomanak ken̋we .
Akarwan azert Jarwlny az zegen̋ pogan nepeknek kó̗zykben , zent leleknek akarattʼʼa zerent , elſe Ira meg Xpuſnak zent ewangeliomat ſido nelwen , mykeppen meg hallotta , es tanwlta vala vrwnknak zent bezedeet azokthwl , kyk eleythwl foghwa vele voltanak , es lattak hw̋ yſteny dolgath , es az kez attyaffyaknak erek emlekezettre hagya .
Mert mykeppen ydweſſeges vala ez zent hythnek byzonſagara wr Jeſuſnak zent bezedyt predicallany , azonkeppen zykzeg vala az erethnekeknek ellenek es meg Irny .
Mert nag̋ ſokak yrtak {354} es magyaraztak az zent eyvangeliomot : nemellyek zent lelek vr Iſtennek malaztyabol , mynt az zent apoſtolok ; nemellʼʼek ennen elmeyeknek ezeſſeghebó̗l , nemellʼʼek vr Jeſuſnak zent zeretetybó̗l , nemellʼʼek ennen kewelʼʼſegheknek zertelenſeghebó̗l , ez zent kereztyen hythnek malaztoſ votara yryg̋kedwen , kykbel nag̋ ſok rendbely erethnekſeghek tamattanak .
Ez ellyenekrel zol vr Iſten Iſayas ppthanak zaya atal , mondwan : yay azoknak  kyk hazwg bezedet zolnak hw zywkbó̗l mondwan : Ezth mongya az vr Iſten : hol en hwket nem boczattā .
Ezenekrel zol ydwezeytenk es , az zenth ewangeliomba mondwan : Mynd vala kyk en elettem es en vtannam ywttenek , ennalam== ==nal kyl wrwok es tolwayok , kyk eg̋ebet nem thwdnak  czak dwlny , foztany , es ragadozny , kykkel tellyes ez vylag .
Ez ez kethſeghes dolognak okaert czak az neg̋ {355} ewangeliſtaknak zerzet ewangeliomyt vezy be anyazent eg̋haz , kyk eleghek ez zent hythnek byzonſagara , es hog̋ ez vylaghnak neg̋ zeghere kel vala az dyczeſeghes zent haromſaghnak hytyt predicallany .
Mykeppen azert az egheez zeker neg̋ kerekeknek forgaſa myat vyſeltetyk , azonkeppen ez zeles vylag az neg̋ ewangeliomnak erey myat ygazgattatyk es ydwezwl .
Towaba ygaſſagos ertelem zerēnt meltan neg̋ rendbely allatoknak zemelyekben abraztatnak :
Zent Mathe emberi zemelben ertetyk , irattatyk , es mag̋araztatyk , mert ydwezeytenknek hw zyletó̗t emberſegheró̗l keſalkodyk .
Zent March orozlannak zemelʼʼeben , mert ydwezeytenknek fel tamadaſarol emlekó̗zyk .
Zent Lucacz bykanak zemelyeben , mert ydwezeytenknek erek papſagarol es aldozattyarol tezen bezedet .
Zent Janos keſelywnek zemelʼʼeben , mert ira ydwezeytenknek zent Iſtenſegheró̗l .
Mert vrwnk Jeſus xpus ez vylaghnak meg valtoya , es ydwezeyteye , ember len , zyzthwl zepletelen zylethwen ; byka len , hw zent attyanak magat aldozwan ; orozlan len , fel tamadwan hallottaybol ; keſelyw len , menyorſagban menwen .
Melʼʼ dolgoknak mog̋a , ydey , zere , zama , zerzeſe , es oka kezenſeghel lenek ez zent hytnek zykſeghere , ereſſeghere , es byzonſagara .
Mert az vr Jeſuſ xps Iſten len azzonyallatthwl terven alat tamadwan , zyzthwl zylethwen , zenwedwen emberſeghe== ==zerent , myndeneket az magaſ kereztffara figeztwen , es {356} myndenekró̗l g̋ezedelmet veven , ennen magaban azon teſtben fel tamadwan , es hw zent attyanak yog̋ara ylwen erekkwl erekke .
Ez ellyen hytnek yſmeretybó̗l , thwdoman̋abol , kywanſagabol nylwaban es hamaraban meg yſmerhettʼʼek , my leg̋en vr Iſtennek zerelme , akarattya , kedwe , es mynnen ydveſſeghwnknek vta , kybē tarczon meg wr yſten eth zent malaztyanak myatta , es halalwnknak ydeyn zent vygaztalaſanak myatta ,
thowaba ymag̋atok erettē wr yſtenben 
Amen .
Elſe Cap 
Jeſus Criſtus  dauid ffyanak , Abraham ffyanak zyletetynek ken̋ve .
Abrahamthwl len yſaak , yſaakthwl kedeg len Jacob , Jacobthwl len Judas es hw̋ attyaffyay ,
Judaſtwl kedeg len ffares es zaram thamarthwl ,
ffareſtlrwl len ezrom , ezromthwl kedeg len aram ,
Aramthwl len aminadab , aminadabthwd kedeg len Naaſon , Naaſonthvl len Salmon ,
Salmonthvl kedeg len Booz rabthvl ,
Boozthvl len obed Rwttvl ,
Obettó̗l kedeg len yeſſe ,
yeſſethwl len dauid kyral ,
Dauid kyraltvl kedegh len Salamon , atthwl  ky vala vriaſee ,
Salamonthvl len roboam , {357} Roboamthvl len abya , Abyathvl kedeg len aſa ,
aſathvl len yoſaffat , yoſaffathvl len Joram , Joramthvl kedeg len ozyas ,
ozyaſthvl len yoatan , Joatanthvl kedeg len akaz , Akazthvl len ezekyas ,
Ezekyathvl kedeg len Manaſſes , Manaſſeſtó̗l len amon , Amonthvl kedeg len Joſyas ,
Joſyaſthvl len Jeconias es hw attyaffyay Bahiloniaban vyteletben .
Es babiloniaban vytelethnek vtanna , yekoniaſthwl len Salatiel , Salatielthwl kedeg len zorobabel ,
Zorobabelthó̗l len Abyud , Abyudthwl kedeg len Elyachym ,
Elyachymthó̗l len azor ,
azorthwl kedeg len Elyud ,
Elyudthwl len Eleazar , Eleazarthwl kedeg len Mathan , Mathanthwl len Jacob ,
Jacobthwl len Joſeph , Marianak vra , kythv̋l zyleteek Jeſus , ky hyvattatyk Criſtuſnak .
Azert mynden nemzethſeghek Abrahamthwl fogwa dauidyglan , tyzen negy nemzethſeghek ; es dauidthwl foghwan Babiloniaban vyteletyglen tyzen neg̋ nemzethſeghek ; es Babiloniaban vyteletthwl fogvā vr criſtuſſyglan tyzen neg̋ nemzetſeghek .
Vr criſtuſnak kedeg zyletety ezenkeppen len : Mykoron maria ihuſnak annya volna Joſeffnek yeg̋eztetwen , mynek elette eg̋be yw̋neenek , leeletek hw meheben fogadwan zent lelekthwl .
De myert Joſeph az hw vra ygaz vona , es nem akarnaa hwtet iſmerny , akara hwtet tytkon el hadny .
Mykoron kedeg ezt gondolna , yme vr yſtennek ang̋ala almaban neky yelenek , mondwan : Joſeff , dauidnak ffya , ne akar'' felned Mariat the {358} feleſeghedde venned , mert ky hwbenne termó̗th , zent lelekthwl vag̋on .
Zyl kedeglen ffyat , es hyvod hw newet Jeſuſnak , mert hw ydwezó̗yty az hw nepeet mynden byneybó̗l .
Ezek azert ezenkeppen lewen , hog̋ bel tellʼʼeſednek az  ky mondvan vag̋on vr Iſthenthwl proffetanak myatta , mondwan : yme zyz hw meheben fogad , es ffyat zyl , es hyvattatyk hw newe emanuel , ky mag̋araztatyk : my velwnk Iſten .
Joſeff kedeg ffel ſerkenwen hw almabol , vg̋ theen , mynt vr Iſtennek ang̋ala meg paranczola , es hozya veve hw feleſeghet .
Es nem yſmery vala hwtet , myglen zylee hw ffyat , elſe zyló̗tteet , es hyva hwneky neweet Jeſuſnak 
Maſod Cap 
Mykoron azert zyletet vona Jeſus Judeanak bethlehemeben , Herodeſ kyralnak ydeyben , yme nap kelettró̗l ywenek kyralʼʼok Jerwſalemben mondwan : Hol vag̋on , ky zyletet  ſydoknak kyrallʼʼa ?
Mert latok hw czyllagat nap kelettre , es ywtthwnk ymadny hwtet .
Halwan kedeg herodes kyral ezt , meg zomorkodek , es mynd tellyes Jerwſalem vele ezwen .
Es eg̋be g̋ey̋tven mynd az papy ffeyedelmeket es nepeknek Iraſthwdoyt , thwdakozyk vala hw thwló̗k  hol zylettetneek az xpus .
Azok kedegh mondanak hw neky : Judeanak betlehemeben .
Mert yg vag̋on meg Irwan proffeta myat : O te bethlehem  Judeanak felde , ſemykeppen nem vag̋ kyſſeb Judanak feyedelmy {359} kezet , mert te beló̗led yw ky az herczeg , ky byrya az en nepemet  yzraelt .
Annak vtanna herodes tytkon hywan az kyralʼʼokat , g̋orſſan kerdezy hw thwló̗k az czyllagnak ydeyn , ky hwnekyk yelent , es el ereztwen hwket bethlehembe , monda : Menyetek el , es kerdezkeg̋etek zerelmeſt az g̋ermekró̗l , es mykoron meg leelendytek , yzennyetek meg ennekem , hog̋ en es oda menwen ymag̋am hwtet .
Kyk mykoron hallottak vona az kyralt , el menenek .
Es yme az czyllag , kyt lattanak vala napkelettre , eló̗l megy vala hwket , myglen ywthvan felette allana , hol az g̋ermek volna .
Lathwan kedeg az czyllagot , nag̋ eremben lewen erwlenek , es bel mēwen az hazban meg talalaak az g̋ermeket hw zyleyewel eg̋etemben .
Es le eſwen ymadak hwtet , es hw kenczek meg nythwan , ayanlanak hwneky ayandekokath , aran̋at , temyent , es kenetet .
Es felelethet veven hw almokban , hog̋ ne terneenek herodeſhez , maſ wton meenenek hw orzagokban .
Kyk mykoron el mentenek vona , yme vr Iſtennek ang̋ala yeleneek Joſeffnek almaban mondwan : Kel== ==ffel , es ved== ==ffel az gyermeket , es hw annyat , es fwſſ egiptomban , es leg̋ ot mynd addyglan , myg neked hyrre tezem .
Merth ywendó̗  hogy herodes kereſſe az g̋ermeket el vezteny .
Ky legottan fel kelwen , veve az g̋ermeket , es hw zyleyet eeyel , es nyomotek egiptomban , es ot len herodeſnek halalayglan , hog̋ bel tellyeſednek vrnak {360} mondaſa proffetanak myattan : Egiptombol hywam ky en ffyamat .
Lathwan kedyglen herodes  mert meg czalattatot vona az kyralʼoktwl , ygen meg haragwek , es el boczathwan , meg ó̗lee mind az apro g̋ermekeket , kyk leelettetenek Bethleemben , es mynden hw tartomanybā az ydó̗== ==zēnt , mynt meg kerdette vala az kyralokthwl .
Akkoron kedyglen bel tellyeſedeek vrnak mondaſa Jeremyaſ ppthanak zaya atal mondwan : Sok ſyraſnak es ordoytaſnak zozattya nag̋ mezze hallattateek ; Rakel ſyrathwan hw ffyayt , es nem akara meg vygaztaltatny , merth nynczenek .
Ky mwlwan kedeg herodes kyral ez vylagbol , yme eſmeg vrnak ang̋ala almaban yelenek Joſeffnek egiptomban mondwan : Kel== ==ffel  es ved ffel az germeket es hw annyat , es meny yzraelnek feldere , mert mynd meg holtanak , kyk kereſyk vala az g̋ermeknek hw lelket .
Ky leg ottan fel kelwen , veve az ǵermeket es hw zyleyet , es ywe yzraelnek feldere .
Halwan kedyglen  hog̋ Arkelaus vralkodnek Judeaban hw attyanak  herodeſnek helʼʼette , meg feelelmek atthwl hazayaban ywny .
Es angyaly ynteſ myat almaban teree galileanak tartomanyban .
Es ywen lakozeek az varoſban , ky hywattatyk nazarethnek , hog̋ bel tellyeſednek az ppthaknak mondaſok , mert nazarethbelynek hyvattatyk .
{361} Harmad Cap 
Az Idó̗ben kedyglen Jw̋e Janos Baptiſta predicalvan yvdeanak puztayaban , es mondvan : Penitenciat tarczatok :
el kó̗zelghet iſtennek orzaga , mert ez az , ky hyrdetteteek Iſayas proffetanak myattan mondvan : Puztaban keaytonak zawa , zerezyetek meg vrnak vtat , yg̋eneſeyczetek meg hw eſwen̋et .
Janoſnak kedyglen ó̗tezety vala teveeknek zó̗rebó̗l , es kó̗dmeneſ zoroytoya hw eha kó̗rwl .
Hwneky kedyg eethke vala ſaſkak es erdey meezek .
Akoron ky meg̋en vala hw hozya egheez Jerwſalem , es mynden tartoman , es tellyes Judea Jordan vyzeenek kewrwle , es meg kereztó̗lkednek vala az Jordan vyzeben hw thwle , meg gyonwan hw byneket .
Lathwan kedyg ſok ffariſeoſokat , es ſadwceoſokat ywen hw kereztſeghere : monda hw nekyk : Merghes gygyoknak nemzety , ky mwtatta meg tynektek el fwthny az ywendó̗ haragot ?
Tegyetek azert penitencianak melto gymelczet , es ne akaryatok mondany thy== ==magatokban : mynekwnk Abraham atyank .
Mert vgy mondok tynektek , hogy hatalma vag̋on Iſtennek ez kó̗wekbó̗l fel tamaztany Abrahamnak fyayt .
Mert ymaran az feyzy az ffanak hw gyó̗kereehez vettetó̗t .
Annak okaert mynden ffa , ky nem tezen yo gymelczet , ky vagattatyk , es tyzre vettetyk .
En kedeglen kereztó̗llek tyteket vyzben penitenciara .
Az kedeglen  ky en vtannā ywendó̗ , {362} eró̗ſſeb en nalamnal , ky nem vagyok melto czak ſarwyat es vyſelnem .
Hw̋ tyteket kereztó̗l zent lelekben es tyzben ,
kynek lapattya hew kezeben vagyon , es meg tyztoyttya hw zyrewyet ,
az tyzta gabonat aztagaban g̋eyty , polʼʼwayat kedyglen meg alhatatlan tyzzel emeztety .
Ennek vtanna yewe ieſus galyleabol Jordan vyze melle Janoſhoz , hog̋ meg kereztelkó̗dneek hwthwle .
Janos kedeg tylttya vala hewtet mondwan : Ennekem tethewled kel meg kereztelkednem , es te ywz en hozyā ?
Felelee ieſus , es monda neky : Hadd vgyan ma , mert yg̋ yllyk mynekwnk mynden ygaſſagot bel tellyeſeytenwnk .
Ezt halwan el vezteglee hewtet .
Meg kereztelkó̗dwen kedeeg Jeſus , azonnal kywe zalla az vyzbó̗l es yme az mennyek meg nyttatanak , es lataa Iſtennek lelket le zalvan  mykeppen eg̋ galambot , es yewen hew rea''a ,
es yme zozat len menyekbó̗l mondwan : yme hol , az en zerethó̗ ffyam , kyben ennekem kelletteteek .
Negyed Cap 
Ottan vyteteek Jeſus az puztaban leelekthwl , hog̋ keſertetnek pokolbely erdegthwl .
Es mykoron beytelt vona Neg̋ven ee̋ es nappaa , azwtan meg ehezeek , es hozya yarwlwan az keſertet monda hewneky : Ha Iſtennek ffya vag̋ , mongyad hog̋ ez kó̗vek kyn̋erek leg̋enek .
Ky felelwen monda : Irwan vagyon : Nem czak kynyrrel eel ember , de mynden yghevel , ky zarmazyk Iſtennek {363} zayabol .
Annak vtanna vyye hewtet az erdeg az zent varoſban , es allata hwtet az templom kerenghó̗enek felyre ,
es monda hewneky : Ha Iſtennek ffya vag̋ , boczaſſd alaa magadat .
Mert yrwan vag̋on , hog̋ Iſten paranczolt hew Angyalynak te rolad  es kezó̗kben veznek teghedet , hog̋ ne talantal meg ſerteneed az kó̗wekben te labadat .
Monda eſmeg ieſus hewneky : Irwan vagyon : Ne keſerczed te vradat Iſtenedet .
Ennek vtanna eſmeg vyve hewtet az erdeg eg̋ magaſ hegynek teteyre , es meg mwtata hewneky ez vylaghnak mynden orzaghyt , es hw dyczeſeghyt ,
es monda hewneky : Ezeket mynd te neked adom , ha le eſwen ymadandaz enghemet .
Ottan monda hewneky ieſus : Meny== ==el  Sathana , mert yrwan vag̋on : Te vradat Iſtenedet ymagyad , es thvlaydon czak hewneky zolgalʼʼ .
Ottan el hagy̋a hewtet az erdeg , es yme Angyalok yarwlanak , es zolgalnak vala hewneky .
Mykoron kedyglen hallotta vona Jeſus , hog̋ Janos meg fogatot vona , nyomotek galileaban , es el hagywan nazarethnek varoſat , es ywen lakozeek kaffarnaomnak varoſaban az tengher mellet , Neptalim es Zabulon tartomanyban , hog̋ bel telneek  ky meg vala mondwan Iſayas proffetanak myattan : Zabulonnak felde , es neptalynnak felde , tenghernek vta , Jordannak atala , galyleanak nepe ,
Az neep  ky yl== ==vala ſetetſeghben , lata nag̋ vylagoſſagot , es az halal arnyeka alat yló̗knek nekyk es vylagoſſag tamada .
Ennek vtanna kezde Jeſus {364} predicallanya , es hyrdetnye : Penitenciat tarczatok , mert el kó̗zelget menyeknek orzaga .
Jarwan kedyglen Jeſus galyleabely tengher mellet , lata ket atyaffyakat , Simont , ky neveztetyk peternek , es Andraſth  hew attyaffyat , vethveen haloyokat az tengherben , merth halazok valanak ,
es monda hewnekyk : yewyetek en vtannam , es tezlek tyteket lenny embereknek halazokka .
Azok kedyg legottan el hagywan haloyokat es hayoyokat , kó̗weteek hewtet , es el nyomothvan eennen lata maſ ket atyaffyakat , Jacabot  zebedeuſnak ffyat , es Janoſth  hew attyaffyat , az hayoban hew attyokkal zebedeoſſal ygazgathwan hw haloyokat , es hywa hwket es .
Azok kedyglen azonnal el hw haloyokat es attyokat , kó̗weteek hwtet .
Es kerw̋ly vala ieſus tellyes galyleat , tanoythwan hwket hew Synagogayokban , es predicalvan Iſtennek orzaganak ewangeliomat , gyogyoythvan mynden korokat es beteghó̗ket az nep== ==kezet , es kywe terwle hew hyre tellyes ſyriaban , es eleyben hozak mynd  kyk gonozwl valanak , kylemb kylemb korſagokban , es g̋ettrelmekben foglaltakat , es kyket erdeg tart vala , hawaſokat es kó̗zvenyeſeket , es meg gyogyoytta hewket .
Es nag̋ ſok ſereghek kó̗veteek hwtet , Galyleabol , az tyz varaſokbol es Jervſalembó̗l , es iudeabol , es Jordan vyzenek thwllyarol .
Ewted Cap 
Lathwan kedyg Jeſus az ſereghó̗ket , {365} nyomotek az hegyre , es mykoron le ylt== ==wona , yarwlanak hew hozya hew tanoythvany , es fel nythwan hew zayat , tanoythya vala hwket mondwan : Bodogok az lelky zeghenyek , mert heweek menyeknek orzaga .
Bodogok az kegyeſſek , mert hewk byryak az feldet .
Bodogok  kyk ſyrnak , mert hewk meg vygaztaltathnak .
Bodogok kyk ehezyk es zomehozyak az ygaſſagot , mert hewk meg eleghwltetnek .
Bodogok az yrgalmaſok , mert hewk yrgalmaſſagot erdemelnek .
Bodogok az tyzta zyw̋ek , mert hwk Iſtent lattyak .
Bodogok az bekeſeghó̗ſek , mert Iſten ffyaynak hywattatnak .
Bodogok  kyk haborwſagot zenwednek ygaſſaghert , mert heweek menyeknek orzaga .
Bodogok vattok  mykoron gonozt mōdannak tynektek emberek , es yldó̗zennek tyteket , es zolandnak mynden gonozt ty ellentek , hazwdwan en erettē : erwllyetek , es vygagyatok , mert thy erdemetek bewſeghes menyorſagban .
Byzonyaval ezenkeppen haborgattak az proffetakat , es kyk thy elettetek voltanak .
Thy vattok ez feldnek ſawa , hog̋ ha az ſoo el olvadand , mywel ſoznak oztan ?
Semyre yo oztan , hanem czak hog̋ ky hagyttaſſek , es megh nyomottaſſek emberekthewl .
Thy vattok ez vylagnak vylagoſſaga , az oly varaſſ el nem enezhetyk , ky az hegynek felette helheztetó̗t .
Sem zewetneket nem gyoythnak , es az kaad ala vetyk hewtet , de az gyertatartora , hog̋ vylagoſohon myndennek , kyk az hazban {366} vannak : wgy vylagoſwllyon ty vylagoſſaktok embereknek eló̗ttó̗k , hog̋ laſſak ty yo teetemeenteket , es dyczó̗ewyczeek ty atyatokat , ky menyben vagyon .
Ne alohatok velny , hog̋ yewttem az terwent meg feyteny , awag̋ az proffetakat .
Nem ywttem megh feytteny , de be tellyeſeyteny .
Vgyan byzon mondom nektek : myglen meny es feld el mwlyk , eg̋ yghee , awag̋ eg̋ bethew el nem mwlyk az terwenbó̗l , myglen myndenek meg legyenek .
Vala ky azert meg feytend egyet az kyſeb paranczolatok kezzó̗l , es wg̋ tanoytand rea embereket , kyſſebnek hywattatyk menyeknek orzagabā ;
ky kedeglen teyendy  es wg̋ tanoytand , az nag̋nak hywattatyk menyeknek orzagaban .
Byzonyawal mondom ty nektek : hanem ha bewelkó̗dendyk ty ygaſſagtok felleb  mynt az yraſthvdo es zerzetes ſydokee , nem mentek be menyeknek orzagaban .
Hallottatok  mert mondwan vagyon reeghen : Ne ó̗ly ;
ky kedeeglen ewlend , melto== ==bynes lezen ytelettre .
En kedeglen azt mondom tynektek : mert mynden  ky megharagzyk hew attyaffyara , melto== ==bynes lezen ytelettre : ky kedeglen mondang̋a hw attyaffyanak : Rakba , melto== ==byneſ lezen tanaczra ;
ky kedeg mondangya : Balgatag , melto== ==byneſ lezen pokolnak tyzere .
Ha azert fel vyzed te ayandekodat az olthar eleeben , es ot meg emlekó̗zendel  mert the atyadffya tart valamyt te ellened , hadd el ot te ayandekodat az oltar eló̗t , es meeny el eleeb meg engheztelny te atyatffyat ,
es {367} annak vtanna el ywen , vyd fel te ayandekodat .
Legy enghedelmeſ te ellenſeghednek hamar , mykoron vag̋ eg̋ wton hw velee .
Netalantal aggyon teghedet az byronak , es az byro aggyon teghedet az Hohernek , es vetteſſel az temleczben : byzon mondom teneked , hog̋ onnan ky nem yewz , myglen meg nem fyzeted az vtolſo ffyllert es .
Hallottatok  mert mondwan vagyon reghen : Ne paraznakyal .
En kedeglen vgy mondok tynektek : mert mynden  ky azonyallatok latand  gonoz kywanſagra , ymaran gonozwl yſmerte hewtet hew zyweben .
Ha azert te yob zó̗mó̗d meg tantoroyth teeghedet , vayth ky hewtet , es veſd el thwled , mert yncab yllyk teneked  hog̋ el vezyen egik tagod , honnem te tellyes teſted vetteſſeg pokorra .
Es ha te yob kezed meg tantoroyt teghed , meſd hwtet , es veſd el thwled , mert yncab yllyk teneked  hog̋ eggyk tagod el vezyen , honnem te tellyes teſted menyen pokorra .
Mondwan vag̋on  hog̋ vala ky hew feleſeeghet el hagyang̋a , aggyon hwneky hagyomannak leveleet .
En kedyglen vg̋ mondok ty nektek , hogy vala ky el hagyangya hew feleſeghet paraznaſaghnak oka== ==nalkyl , az bynre boczattya hwtet , es ky el hagyottat hozya vezen , tó̗rwent thó̗r .
Towaba hallottatok  mert mondwan vag̋on reghen : Ne eſkó̗gyel hamyſſan , es meg agyad wr Iſtennek the fogadaſodat .
En kedeeg vg̋ mondok ty nektek : ſemykeppen ne eſkwny , ſe menyorzagra , mert Iſtennek lako helye , ſe ez feldre , mert {368} hwneky ſamolʼʼ zeky , ſe Jerwſalemre , mert az nag̋ kyralnak varoſa , ſe tennen feyedre ne eſkwgyel , mert nem tehecz egy hayzalat feyeert , awag̋ feketeet .
Legyen azert ty bezettek : vg̋ , vg̋ , nem , nem ; ky kedeg ezeknek felette bewelkó̗dik , gonozthwl vag̋on .
Hallottatok  mert mondwan vag̋on : Zemet zemeert , fogat foghert ; En kedyg vg̋ mondok ty nektek  ne ellene allany az gonoznak .
De ha ky arczwl ytendy yob arczadat , tarcz hwneky az maſodykat es , es annak  ky akar te veled yteelethben vetekedny , es te kó̗ntó̗ſodet el venny , enghed neky te palaſtodat es .
Es vala ky kezereytend teghed ezer lepeſre , meny azzal ket anńera , ha kedyglen ky myt keer thwled , agyad neky , es akarwan myt valtany thwled , ne fordwl el hew thwle .
Hallottatok  mert mondwan vag̋on : Zereſſed te baratodat , es gywló̗llʼʼed te ellenſeghedet .
En kedeg vg̋ mondok tynektek : Zereſſetek ty ellenſeghteket , yol teegyetek azokkal , kyk tyteket gywlelenek , es ymagyatok tyteket haborgatokert , es pathvaroſoytokert , hogy legyetek ty Atyatoknak fyay , ky men̋nyekben vagyon , ky hw napyat fel tamaczya yokra es gonozokra , es eſſeth aad ygazakra , es hamyſſakra .
Ha azert zeretytek azokat , kyk tyteket zerethnek , mynemw erdemtek lezen ?
nem de az nylwan valo byneſek es azt tezyk ?
Es ha czak ydwezlytek ty atyatokffyat , myt teztek towaba , nem de az hytetlenek es azont tezyk ?
Leg̋etek azert {369} ty teekelleteſek , mykeppen az thy mennyey atyatok es tekelletes .
Vegyetek yol eztekben , hog̋ ne teg̋etek ty Igaſſagtokat embereknek elette , hog lattaſſatok hew thwló̗k .
Egyebkeppen erdemetek nem lezen ty atyatoknal , ky menyben vagyon .
Mykoron azert alamyſnat teez'' , ne akard kyrben enekleny te eletted , mykeppen az kepmutalok teeznek , hew wcza''okon es ſynagoga''okban , hog̋ tyztelteſſenek emberekthwl .
Byzon mondom tynektek : ymaran el vetteek hwneky erdemeet .
Te kedygh alamyſnat tewen , ne thwg̋a te balod , myt akar tenny te yogod , hog̋ te alamyſnad tytkon legyen , es the atyad , ky el tytkok helyen laat , meg fyzeſſe teeneked .
Hatod Cap 
Es mykoron ymatkozandotok , ne legyetek ollyanok  mynt az keppwtalok , kyk az ſynagogagban es wczaknak zegheletyn alwan , zerethnek ymatkoznya , hog̋ czak lattaſſanak emberekthwl .
Byzō mondom tynektek , el vó̗tteek hw erdemeet .
Te kedyglen , mykoron ymatkozandol , meń be te tytkod hazadban , es aytod be tewen ymagyad te atyadat az tytok helyen , es te atyad , ky lat teghed az tytok helyen , meg fyzety teneked .
ymatkozwan kedyg ne akaryatok ſokat zolny , mykeppen az ethnykoſok , mert hwk azt aloyttyak  hog ſok zolaſban meg halgattaſſanak .
Ne akaryatok azert hew hozyatok haſonlattathny , mert thwg̋a te atyatok  my {370} zykzektek legyen ty nektek , mynek elette keryetek hewtet .
Azert ty ezenkeppen ymatkozyatok : Pater nr qui es in celis .
My atyank , ky vag̋ menyekben , zentelteſſeek te newed .
ywyen te orzagod .
Leǵen te akaratod  mykent menyben es felden .
My menyey kynerwnket aggyad nekwnk ma .
Es boczaſſad mynekewnk my veetetynketh , mykent my es boczathwnk nekwnk veetetteknek .
Es ne vyg̋ mȳket keſertetben , de zabadoh meg mynket gonozthwl .
Amen .
Mert ha meg boczatangyatok embereknek hew byneket , meg boczattya ty nektek es ty menyey attyatok ty veetkeyteket .
Ha kedeg ty nem boczatandotok embereknek , ty attyatok es nem boczattya meg ty byneteket .
Mykoron kedeg beyteltek , ne akaryatok lenny zomorwk  mykeppen az kepwtalok , meg hervattattyak hw orcza''okat , hog̋ techyenek embereknek beytelwen .
Byzon mondom tynektek , mert el vó̗tteek erdemeet .
Te kedyg mykoron beytelz , kend meg te feyedet  es te orchadat moſd meg , hog̋ ne lattaſſal embereknek beytelven , de te attyadnak , ky reytekben vagyon , es te attyad , ky reytekben laat , meg fyzety te neked .
Ne akaryatok keenchet gyeytheny ty== ==magatoknak ez felden , holʼʼ roſda es molʼʼ megh raghya , es holʼʼ az orwok el wrozyak , es ky aſſaak .
De kenchezyetek tynektek kenczeth menyben , hol ſem roſda , ſem molʼʼ megh nem raghya , es holʼʼ ſem orwk ky nem aſſak , ſem el nem wrozyak .
Byzonyawal valahol vagyon te {371} kenczed , ot vagyon te zywed ees .
Te teſtednek zeweethnó̗ke mondatyk te zemed .
Ha azert te zemed eggyegyw leend , te tellyes teſted vylagoſ leezen .
Ha kedygh te zemed alnok le̋end , te tellyes teſted homalyos leezen .
Ha azert az vylagoſſag  ky the benned vagyon , ſetetſegh le̋end , hat az ſetetſeegh mynemw leezen ?
Senky nem zolgalhat ket vraknak .
Mert awag̋ egyket gywló̗lyee  es az maſykat zereſſe , avag̋ egyket el zenwegye , es az maſykat meg vtallya .
Nem zolgalhattok egzerſmynd Iſtennek es az mamonnak .
Azert mondom tynektek : ne legyetek zorgalmatoſok ty lelketeknek  myth egyetek , se ty teſteteknek  mywel fedezteſſetek : Nemde az lelek meltob , honnem az eetel , es az teſth  honnem az rwhazat ?
Tekeenczetek az eghy menyey repó̗ſo madarakat , mykeppen ſem vettnek , ſem arathnak , ſem gyeythnek hew chyregben , es thy menyey atyatok el eeltety hwket .
Nemde thy ynkaban meltobbak vattok azoknal ?
Ky kedeglen kó̗zzó̗letek gondolwan athat eg̋== ==ſenghet hw koroſ votahoz ?
es ty rwhazattokrol myre vattok oly zorgalmatoſok ?
Gondollyatok az mezó̗knek vyraghyt , mykeppen newekednek , nem dolgolodnak , ſem fonnak , ſem zw̋nek .
Mondom byzonnyal tynektek , merth Salamon es mynden hew dyczó̗ſegheben nem volth ollyan rwhazatos  mynt ezek== ==kezzó̗l egyk .
Ha azert az mezey fyweket , ky ma vagyon , es maſ nap az kemenczeben vettetyk , Iſten ezenkeppen {372} rwhazya , mynewel yonkab tyteket  kewes hythwyek ?
Ne akaryatok azert zorgalmatoſok lenny , mōdvan : myt ezwnk , yzwnk , auag̋ mywel fó̗deztethwnk ?
mert az poganok mynd ezó̗keth kereſyk .
Byzonyawal twgya az ty meney atyatok , mert mynd ezek== ==nel kyl zykſegheſek vattok .
Kereſſetek azert eleztteeb Iſtennek orzagat , es hw ygaſſagat : es mynd ezek be zolgaltatnak tynektek .
Ne akaryatok azert zorgalmatoſok lenny honapy napra ; mert az honapy nap zorgalmatoſ leezen ennen maganak .
Eleg az yelen valo napnak hw gonoſſaga .
Heted Cap 
Ne akaryatok yteelny , es nē yteeltettek .
Mert vala mynemew yteeletben yteelendó̗tó̗k , azonban yteltettek , es mynemw meertekben meerendó̗tó̗k , azonnal meeryk hattra tynektek .
Myt neezed kedeglen az zalkat te atyadffyanak zemeben , hog̋ az zelement te zemedben meg erzed ?
Awag̋ hog̋ mondod te atyadffyanak : engheg̋ed hog̋ veſſem ky az zalkat te zemedbó̗l , es az nag̋ zelemen vag̋on te zemedben ?
Kepp wtalo , veſſed ky elezttheb az zelement te zemedbó̗l , es annak vtanna nylvaban meg latok az zalkat ky vethny te atyadffyanak zemebó̗l .
Ne akaryatok ty zentó̗tó̗ket adnya eebeknek , es ne veſſetek ty gyengyeteket az dyznoknak eleykben , ne talantan meg nyomogyak hw labayokkal , es meg terwen tyteket es megh zagaſſanak .
Keryetek , es adatyk ty nektek , {373} Kereſſetek , es meg lelytek ,
Zergheſſetek , es meg nyttatyk ty nektek , mert mynden  ky keery , veezy , es ky kereſy , meg leely , es zerghetó̗nek meg nyttatyk .
Ky vagyon kedyg ty kezzó̗letek oly ember , kythwl ha hw ffya kynyeret keerend , nem de kó̗wet aad ee hwneky ?
Awag̋ ha halat keerend , kygyot nyoyt ee hwneky ?
Ha azert ty , mykoron gonozok vattok , thwg̋atok yo keeró̗t adnya ty ffyaytoknak , mynewel ynkab ty atyatok , ky menyben vag̋on , yot aad hewtet keró̗knek .
Myndent azert , vala myt akartok , hog̋ tegyenek tynektek emberek , ty ees tegyeetek hewnekyk .
Mert ez az terween es az proffetak .
Menyetek az zoroſ kapwn be , mert zeles es yartas az wt  ky vyzen az erek vezedelemre , es ſokak vannak  kyk be mennek hw raytta , yghen keſken kedeglen , es zoroſ az wt  ky vyzen az erek eelettre .
Es keveſek vannak  kyk meg lelyk hwtet .
Oyatok meg magatokat az hamyſ proffetaktwl , kyk ywnek ty hozyatok yohoknak rwhayokban , beló̗l kedyglen mynt ragadozo farkaſok .
Az hw gymelczekbel meg yſmerytek hwket .
Nem de gyeythnek az tó̗wyſkettrol zó̗ló̗t , awag̋ az vad korokrol fyghet ?
Ezenkeppen mynden yo ffa yo gymelczet tezen , az gonoz kedeglen gonoz gymelczet tezen .
Az yo ffa nem tehet gonoz gymelczet , ſem az gonoz ffa yo gymelczet .
Mynden ffa , ky nem tezen yo gymelczet , ky vagattatyk , es tyzre vettetyk , azert hewnen gymeczbel meg yſmerytek hwket .
Nem {374} mynden  ky mongya ennekem : Vram  Vrā , meegyen be menyeknek orzagaban : de ky teezy en atyamnak akarattyat , ky menyben vag̋on .
Sokak mong̋ak ennekem az vtolſo napon : Vram , nem de te newedben mondottwnk ee ywendó̗t , es te newedben yzttwnk ee ky erdeghó̗ket , es te newedben tettwnk nag̋ ſok czodakat ?
Akoron en es vallaſt tezek hwnekyk , mert ſoha nem yſmertelek tyteket .
Tawozyatok el en thwlem , mynd tettetek alnokſagot ..
Mynden azert ky eet hallya az en bezedymet , es teetemennyel bel tellyeſeyty , haſonlattatyk belcz emberhez , ky eppeyty hw hazat az eró̗ſſ kew zyklan .
Es eſſew eſwek , vgrogyok ywenek , zelek tamadanak , es az hazra rohananak : es el nem eſſeek , mert fondamentoma vala az kew zyklan .
Awagy ky hallang̋a ez bezeedeket , es bel nem tellyeſeytendy hwket , haſonlatuſ lezen az bolond emberhez , ky raktta hw hazat az fewenyen ,
es eſſek eſwen , vgrogyon ywen , zelek fwvan , es az hazat fondamentomabol ky deythwen , es len felette nag̋ hwneky romlaſa .
Es len , mykoron el veghezte vona mynd ez bezedeket zolwan : czodalkodnak vala az ſereghek hw nagy belczeſeghen .
Mert tanoyttʼʼa vala hwket  mynt kynek hatalma vag̋on , es nem wgy  mynt az yraſthwdok es zerzeteſ ſydok .
Nyolczad Cap 
MIkoron kedeglen lewe zallot vona Jeſus az hegyró̗l , kó̗weteek hewtet ſok ſeregek ,
{375} es yme egy poklos eleyben ywen , ymagya vala hwtet mondwan : Vram , ha akarz , meg tyztoythacz enghemet .
Es kywe teryeztwen ieſus hew kezeet , illetee hwtet mondwan : Akarom , tyzthwl meg .
Es legottan meg tyzttwltateek hw pokloſſaga .
Es monda hwneky : Laſſad  hog̋ ſenkynek ne mongyad ; de meny el , mwtaſſad te magadat papnak , es vyd ffel te ayandekodat  kyt paranczolt Moyſes ez eellyeneknek byzonſagara .
Mykoron kedeg be ment vona kaffarnaomba , yarwla hw hozya centurio feyedelem , kerwen hwtet es mondwan : Vrā , az en gyermekem kezwenben ffekzyk en hazamnal , es gonozwl gyettretik .
Es mōda hwneky Jeſus : En ym oda yewó̗k , es meg gyogyottom hwtet .
Es felelwen centurio monda : Vram , nem vag̋ok melto  hog̋ be yew̋ en haylokom ala , de czak mongyad ygheeddel , es meg vygazyk az en gyermekem .
Mert en es ember vagyok hatalmaſſag alat vettetween , byrwan en alattam vytezeket ; es mondom egyknek : Meny== ==el , es el meegyen , az maſyknak : yew̋ ede , es el yew ; es az en zolgamnak : Ted ezt , es azt teezy .
Halwan kedeg Jeſus ezt , czodalkozek raytta , es hwtet kó̗wetó̗knek monda : Byzon mondom ty nektek , nem leltem eellyen Izraelben .
Vallom kedeglen tynektek , mert ſokak yewnek nap kelettró̗l es nap nywgatrol , es meg nywgoznak Abrahamal , es Iſaakkal , es Jacobal menyeknek orzagaban ; az orzaghnak kedeg hw ffyay vettethnek az {376} kylſe ſetetſeghekre ; ot lezen ſyralom , es fogaknak czykorgataſa .
Es monda Jeſus centurionak : Meny el , es mykeppē hytted , legyen te neked .
Es meg vygazeek az gyermek az horaban .
Ennek vtanna , mykoron yewt vona Jeſus peternek hazahoz , lata hw napat vezteg fekwen , feyet faydalwan .
Kezeet foghwan fel emelee hwtet , es el hagya az feefaydalom , es fel kelwen zolgal vala hwnekyk .
Mykoron eſthwe let== ==wona , hozanak hwneky ſok erdengheſeket , es czak bezedewel ky yzy vala hwket , es mynd  kyk gonozvl valanak , meg gyogyo''ta , hog̋ be tellyeſedneek az bezeed , ky meg vag̋on mondwan Iſayas proffetanak myatta mondwan : My beteghſeghwnket hw vyſelee , es my koorſaghwnkat hw zenwedee .
Latwan kedyg Jeſus az ſok ſereghó̗ket hw kewrwle , paranczola az tanoythwan̋oknak az tengher elwe menny .
Es eleybe yarwlwan egy Iraſthwdo monda : Meſter , kó̗wetlek teghedet  vala howa meeg̋ .
Es monda hwneky Jeſus : Az rokaknak lykok vag̋on , es az eghy madaraknak feezkó̗k : embernek kedeg ffyanak nynczen hol hw feyeet le helhezteſſe .
Ennek vtanna eg̋ hw tanoythwany kezzó̗l monda hwneky : Boczaſ el enghemet elezer el mennem en atyamat el temetnem .
Jeſus kedyglen monda hwneky : Kó̗weſſ enghemet te , es had az hallottakat el temethny hw hallottyt .
Es be haghwan hw az hayoczkaban kó̗weteek hwtet hew tanoythwany .
Es yme nag̋ zel vez tamada az tengheren , {377} vg̋ , hog̋ az hayoczka el bwrwltatnek az habok myat , hw kedeglen alwzyk vala .
Hozya yarwlanak , es fel kó̗teek hwteth mondwan : Vram , zahadocz meg , el vez''vnk .
Es monda hwnekyk : Myre vattok elʼʼ felelmeſek ?
Legottan fel kelwen paranczola az zeleknek es az tenghernek , es leen nag̋ czendeſſeegh .
Ez dolgon az nepek nagyon czodalkozanak mondwan : Mynemw ez ?
mert ezenkeppen az zelek es az tengher enghednek hwneky .
Es mykoron ywtot vona az tengher elwee az gyeraſenos new̋ poganoknak tartoman̋okban , eleyben ywenek keth erdenghes emberek , {ó377} ky yw̋een {377} az hallottaknak koporſoyokbol , felette kegyetlenek , vgy hog̋ ſenky bekewel el nem mehet vala az vton .
Es yme nag̋ fel zowal kyaytaſth teenek mondwan : My kó̗zó̗ſſeghwnk vag̋on nekwnk es te neked  o Jeſus  Iſtennek ffya , mert ede ywttel ydó̗nek elette mynket g̋ettreny ?
Vala kedyglen nem mezze hw thewló̗k dyznoknak ſok ſeregh czordaya ó̗ryzwen , vg̋ mynt ket ezer .
Az erdeghek kedyg keeryk vala hwtet mondwan : Ha kywe yz'' mynket , boczaſ ez dyznoknak czorda ſeregheben .
Es monda hwnekyk Jeſus : Menyetek el .
Azok kedyg ky menwen az emberekbó̗l , menenek be az dyznokban , es yme nag̋ zeleſſegghel mynd az ſokaſſaghw czorda menee nyakra az tengherbe , es belee halanak .
Az paztorok kedyg mynd haza ffvtanak , es ywthwan az varoſban meg mondak mynd ez dolgokat , azt es hyrre tewek , {378} kykben az erdeghek valanak .
Es yme mynd az tellyes varoſ kywe ywe eleyben Jeſuſnak .
Es lathwan hwtet , keryk vala  hog̋ el menne az hw hatarokbol .
Kylencz 
Es bel zalwan Jeſus az hayoczkaban , atal ewezee , es yw̋e az hw varaſaban .
Es yme hozanak hw neky eg̋ kó̗zwenyeſth agyaban fekween .
Es lathwan Jeſus azoknak hytyt , monda az kó̗zwenyeſnek : Byzyal ffyam , meg boczattatnak teneked te byneyd .
Es yme neekyk az yraſthwdok kezzel mondanak hw magokban : Ez karomlaſth tezen .
Es mykoron meg latta vona Jeſus hew gondolattʼʼokat , monda : De myt gondoltok gonozt ty zywetekben ?
Melyket kynnyeb mondany : Meg boczattatnak teeneked byneyd , awag̋ mondany : Kel ffel  es yar'' ?
Hog̋ kedeglen thwgyatok , mert embernek ffyanak hatalma vag̋on ez felden byneked meg boczatany ; legottan monda az kezwenyeſnek : Kel ffel , ved ffel te agyadat , es meny te hazadhoz .
Es azonnal ffel kelee , es hazahoz meene .
Lathwan kedeglen ezt az ſereghek , meg feelelmeenek , es dyczeerek wr yſtent , ky eellyen hatalmat adot embereknek .
Es mykoron el menne ennen Jeſus , lata eg̋ embert ylwen az vamon , Mathe new̋th , es monda hwneky : Kó̗weſ enghem .
Es legottan fel kelween , kó̗wethe hwtet .
Es leen  hog̋ mykoron le telepó̗dó̗t vona hazba , yme ſok vamoſok es nylwan valo byneſek yween , lakoznak {379} vala Jezuſſal es hw tanoythwanyval .
Es lathwan az zerzetes ſydok , mondnak vala hw tanoythwanynak : Myert lakozyk az thy meſtertek az vamoſokkal , es az byneſekkel ?
Jeſus kedyglen halwā ezt , monda : Nem zykſegh az egheeſſegbelyeknek az orwoſſ , de kyk gonozwl vannak .
Meennyetek azert , tanwllyatok meg  myczoda ergalmaſſagot akarok , es nem aldozatot .
Mert nem ywttem hywny az ygazakat , de az byneſeket .
Ez wtan yarwlanak hozya kereztó̗ló̗ Janoſnak tanoythwany mondwan : My oka  hog̋ my es az zerzetes ſydok gyakorta beytelwnk , az te tanoythwanyd keedeg nem beytelnek ?
Es monda hwnekyk Jeſus : Nem de illik ee az vó̗leghen ffyanak beytelnyó̗k , myglen az volegheen hwveló̗k vag̋on ?
ywnek kedeglen napok  mykoron el veetetyk hw thwló̗k az volegheen , es akoron beytelnek .
Byzonyawal ſenky nem vety az kemeen pozto fotot az oob awag̋ meg awlth rwhaban , mert tellyeſſegghel ky vonzya magat az rwhabol , es nag̋ob zakadaſſ leezen .
Es nem tó̗ltyk az wy bort az reghy edeenben , ha kedyglen el romolnak az edeenyek , es mynd az bor , mynd az edeenek eegyetemben elveznek ; de az wy bort wy edeenben kel tó̗lteny , es monno== ==ffel meg tartatyk .
Ezeket Jeſus zolwan hwnekyk , yme egy feyedelem hozya yarwlwan , ymag̋a vala hwtet mondwan : Vram , az en leanyom ma meg holt ; de yw̋ el , veſſed rea te kezedet , el eel .
Es ffel kelwen ieſus , {380} kó̗wety vala hwtet , es mynd hw tanoythwany .
Es hog̋ meen̄e , yme az azonyallath , ky tyzen ket eztendó̗ wlta foghwa weer korſagot zenwed== ==vala , hatwl yarwla , es yllethee hw rwhayanak peremeet .
Mert azt mongya vala ennen magaban : ha en czak hw rwhayat yllethetendem , legottā meg gyogywlok .
Jeſus kegyglen hattra fordwlwan , es lathwan hwtet , monda : Byzyal leanyom , mert az te hyted teghed meg gyogywytot .
Es mykoron ywtot vona Jeſus az feyedelemnek hazahoz , es mykoron latta vona az ſypoſokat es az ſok gywlekó̗zetet , mond vala hwnekyk : Mennyetek el ennen , mert nem holt meg az lean̋ , de alwzyk .
Es meg mewetyk vala hwtet .
Es olykoron ky kyldetet vona az ſokaſſagh , bel meene , es az leannak kezeet foga , es legottan fel kele .
Es ky zarmazeek ez hyr mynd az tartomanban .
Es hog̋ ennen el mennee ieſus , kó̗weteek hwtet ket vakok kyaythwan hw wtanna , es mondwan : yrgalmaz'' my velwnk  dauidnak ffya .
Es mykoron haza ywtot vona , eleybe yarwlanak az vakok , es monda hwnekyk Jeſus : Hyzytek ee , hog̋ en ez yot tehetem tynektek ?
Mondanak hwneky : Byzonnyal  Vram .
Legottan yllethee hwnekyk zemeket mondvan : Az ty hytetó̗k zerent legyen tynektek .
Es yme azonnal meg nylanak hwnekyk zó̗mó̗k .
Es fenyeyteeſth teen hwnekyk ieſus mondwan : Laſſatok , hog vala ky ne thwg̋a .
Azok kedeg ky menwen ky hyrdeteek mynd az tartomanban .
Azok {381} kedeg mykoron ky nyomottanak vona , yme hozanak hw neky eg̋ neema embert , kybe erdeg vala ,
es ky vethwen az erdeghet , ottan zola az nema , es el amelkodanak raytta az ſereghek mondwan : Soha nem yelent ezenkeppen Izraelben .
Az ffaryſeoſok kedyg mondnak vala : Az erdegheknek feyedelmeben yzy ky az erdegheket .
Jarya  kerenghy vala Jeſus mynd az varaſokat , es valalokat , tano''thwan hw ſynagoga''okban , es predicalwan menyorſaghnak ewangeliomat , es gyogyo''thwan mynden korſagokat , es mynden betegſeghó̗ket .
Lathwan kedeg az ſokaſſagot , kenyerwle hw raytok , mert vala nag̋ eenſeghben , es el tewedven mynt az yohok , kyknek nynczen paztorok .
Es monda hw tanoythwanynak : Byzonyawal az arataſſ yghen ſok , de az mwkalkodok yghen keweſek .
Keeryetek azert az arataſnak hw vrat , hog kylg̋en myweſó̗ket hw arataſaban .
Tyz Capitulum 
Es egybe hywan Jeſus hw tyzen ket tanoythwanyt , ada hwnekyk hatalmat az fertelmeſ lelkeken , hog̋ kywe yzneek hwket , es gyogyo''tananak mynden korſagokat , es betegſeghó̗ket .
Az tyzen ket apoſtoloknak kedyglen newó̗k ez : Elſe Symon , ky mondatyk peternek , es Andraſſ  hw attyaffya , ffylep , es Bertalam , Tamaſ , es vamos Mathe , Jacab  Alffeoſnak ffya , es Tadeuſ , Symon kananeabol , es Judas  ſcarioty , {382} ky el es arwla hwtet .
Ez tyzenkettó̗t boczata el Jeſus paranczolwan hwnekyk , es mondwan : Az poganoknak hw vtokon ne yaryatok , es az ffel hythw ſamaritanoſoknak varoſokban be ne meenyetek .
De ynkab meenyetek az yohokhoz , kyk el veztenek Izraelnek hazabol .
El meenwen kedeg , predicallʼʼatok mondwan : Mert el kó̗zelghetó̗t menyek orzaga ,
korokat gyogyohatok , hallottakat tamazyatok , pokloſokat tyztohatok , erdegheket yzyetek ;
yng̋en vetteetek , yng̋en aggyatok .
Ne akaryatok byrny aran̋at , ſe ezyſtet , ſe penzt ty ó̗wetó̗ken , ſe erzent az wton , ſe ket kentó̗ſthek ne legyen , ſe ſarwtok , ſe yſtaptok .
Mert melto az mywes hw eeteleere .
Vala melʼʼ varoſban kedyglen awag̋ ffalvban be menendó̗tek , kergyetek meg  ky vag̋on ot melto zallaſth adny , es ot lakozyatok ,
myglen onnan kywe mentó̗k .
Bel menwen kedyg az hazban , ydwezlyetek hwtet mondwan .
Bekeſeeg ez haznak !
Es ha az haaz melto le̋end , re̋a zal ty bekeſeghtek , ha kedyglen nem leend melto , teehat ty bekeſegtek ty magatokra ther .
Es vala ky be nem fogadand tyteket , es nem halgatangya ty bezeetteket , onnan ky meenwen az hazbol , awagy varaſbol , razyatok le az port ty labatokrol azoknak tanobyzonſagokra .
Byzon mondom tynektek , zenwedheteſb lezen ſodomanak es gomorranak feldenek az yteelethnek napyan , honnem mynt az varoſnak .
yme en kyldlek tyteket , mykent yohokat az farkaſok {383} kezze .
Legyetek azert belczet  mykent az kygyok , es egyegywk  mykent az galambok .
Oyatok kedeglen magatokat emberekthwl .
Mert vonznak tyteket gywlekó̗zettyekben , es hw ſynagogayokban meg oſtoroznak tyteket .
Es kyraloknak es ffeyedelmeknek eleyben vytettek , en erettem hwnekyk es az poganoknak byzonſagokra .
Mykoron kedeg ezenkeppen el vonyannak tyteket , ne akaryatok azon gondolkodny  mykeppen awag̋ myt ot zollyatok .
Mert adatyk tynektek az horaban  myt zollyatok .
Mert nem ty vattok , kyk ot zoltok , de thy menyey atyatoknak lelkee , ky zol ty bennetek .
Vonzya kedeg atyaffy attyaffyat halarra , es atya hw ffyat , es az ffyak tamadnak hw attyokra , es halalt teeznek hw raytok .
Es leeztek gyló̗ſeghben mynden embereknek , az en newemert .
Vala ky azert meg maradand mynd , az ollyan ydwezwl .
Mykoron azert haborgatannak tyteket ez varoſba , ffwſſatok maſw̋a .
Byzon mondom tynektek , el nem veeghezytek yzraelnek varoſyt , myglen el nem yw embernek ffya .
Nynczen az tanoythwan hw meſtereenek felette , ſem az zolga hw vranak felette .
Eleg az tanoytwannak , hogy czak ollyan  mynt hw meſteree , es az zolga  mynt hw Vra .
Ha az czaladoſ embert Beelzebwbnak hywtaak , menewel ynkab az hw czaladyt ?
Semy nyncz vg̋ el fedeztetwen , hog̋ ky ne nylatkoztaſſeek , es tytkon , hog̋ ky ne thwdaſſeek .
Vala myt {384} mondok tynektek homalyoſſagban , ty mongyatok vylagoſſaghban ; et vala myt fyletekben hallotot , predicallyatok nylwan .
Es ne akaryatok azokat felny , kyk az teſtet megh ó̗lyk , az lelket kedyg meg nem ó̗lhetyk .
De ynkab azt feellyetek , ky mynd az lelket , mynd az teſtet vethety az erek tyzre .
Nem de ket verebek adatnak ee eǵ ffel penzen ?
es azok kezzel egyk nem eſyk az feldre ty atyatok== ==nal kyl .
Az thy feyeteknek kedyg haya zala mynd meg zamlaltattanak .
Ne akaryatok azert felny , mert ſok verebeknel yobbak vattok ty .
Mynden azert , vala ky vallaſt tezen en rolam emberek eló̗t , vallaſt tezó̗k en es hw rola en atyamnak eló̗tte , ky menyben vagyon ;
vala ky kedyg meg tagadand enghemet embereknek eló̗tte , en es meg tagadom azt en atyamnak eló̗tte  ky menyben vag̋on .
Ne alohat azt , hog̋ en yewttem bekeſeghet boczatany ez ffeldre ; nem ywttem bekeſeghet boczatany , de tó̗rth .
Mert ywttem az ffyat el valaztany hw attʼʼathwl , es leanyat hw annyathwl , es napat hw ypathwl ; es embernek hw ellenſeghy haaz bely kó̗zelee .
Ky hw attyat es annyat fellyeb zerethy  mynt enghemet , az nem melto en hozyam ; es ky hw ffyat awag̋ lean̋at en nalamnal felette zerety , az es nem melto en hozyam .
Es ky hw̋ kerezteet ffel nem vezy , es kewet enghemet , az es nem melto en hozyam .
Vala ky hw̋ lelkeet meg leely , el vezty hwtet ; es ky el veztendy hw̋ lelkeet en erettem , {385} meg leely hwtet ,
ky fogad tyteket , enghem fogad .
Et ky enghem fogad , azt fogagya  ky enghem boczatot , ky proffetat fogad proffetanak neweeben , proffetanak erdemeet vezy .
Et ky fogad ygazat ygaznak neweben , ygaznak erdemeet vezy .
Et vala ky ytalt adand egynek ez aprok== ==kezzel , czak egy pohar hydeg vyzet tanoythwannak neweben , byzon mondom tynektek , nem vezty el hw erdemeet .
Tyzen egy Cap 
Es ez lewen , hog̋ el veeghezte vona Jeſus , paranczolwan az tyzen ket apoſtoloknak bezeedet , el nyomoteek ez herró̗l , hogy tanoytana  es predicallana hw kewrwl valo varoſokban .
Kereztó̗ló̗ Janoſ kedeg mykoron hallotta vona Criſtuſnak teetemenyt , hozya boczathwan hw tanoytwany kezzó̗l , monda hwneky : Te vag̋ ee  ky ywendó̗ vag̋ , awag egyebet varywnk ?
Es ffelelwen ieſus monda hwnekyk : El meenwen yelenczetek meg Janoſnak , kyket lattatok , es hallottatok : Vakok lathnak , ſanthak yarnak , pokloſok tyztwlnak , ſyketó̗k halnak , hallottak ffel tamadnak , zeghenyek bodoghwlnak , awag̋ predicalnak , es bodog  ky meg nem tantorodandyk en bennem .
Azok kedeg el menwen , kezde Jeſus zolnya az ſokaſſaghnak Janoſrol : My lathny meenetek kywe az pwztaban ?
Zel myat haylodozo nadat ee ?
De my lathny meenetet ky ?
Lagy rwhaban ó̗tó̗zev embert ee ?
yme kyk {386} gyenge rwhaban eteztettnek , kyralyoknak hazokban vannak .
De my lathny meenetek ky ?
proffetat ee ?
En es azt mondom tynektek , mert nagyobat  honnem proffetat .
Mert ez az  kyrel meg vag̋on yrwan : yme en el boczatom en angyalomat the zynednek eló̗tte , ky meg zerzy te vtadat te eletted .
Byzon mondom tynektek , mert nem tamadot azonyallatoknak magzattyok kezet nagyob kereztó̗ló̗ Janoſnal , ky kedeg kyſſeb menyeknek orzagaban , nagyob hw nalanal .
Kereztele Janoſnak kedyg ydeytwl foghwa maſtanygh menyeknek orzaga eró̗th zenwed , es eró̗wel vehetyk meg hw̋tet .
Mert mynden proffetak , es az tó̗rween Janoſ baptiſtayg proffetaltanak ,
es ha akaryatok meg erteny , hew az yllyes  ky yw̋endó̗ , kynek vagyon ffyle hallanya , halgaſſa .
De kyhez aloytom haſonlany ez nemzetet ?
Haſonlatos az pyaczon yló̗ gyermekekhez , kyk kyathwan hw feleynek mondnak : Enekletthwnk tynektek , es nem tanczolatok , yaygatank , es nem ſyratok .
Mert el ywee Janos , ſem eweek , ſem ywek , es azt mongyak , hog̋ erdeg vag̋on bennee .
El ywee embernek ffya , ywan es eween , es azt mongyak : yme ez ember teekozlo es torkos , es az nylwan valo byneſeknek es gonoz tewó̗knek barattyok , es megh ygazwltatek az bó̗lczeſſeeg hw ffyaythwl .
Ennek vtanna kezde gonozt mondany az varaſoknak , kykben hw̋ nag̋ ſok yozagokat tet vala , mert nem tartottanak vona penitenciat hw bezedenek {387} vtanna mondvan : Yay teneked Korozaym , yay teneked Bethſayda .
Mert ha tyronnak es ſydonnak varaſyban lettenek vona az yſteny yozagok , kyk ty bennetek lettenek , reghen ciliciomban , es hamwban penitenciat tartottanak vona .
De maga mondom tynektek : Mert tyronnak es ſydonnak kynnyeben lezen dolgok az vtolſo yteeletnek napyan , honnem tynektek .
Es the  Kaffarnaom 
ne de az eghygh ffel magaztatol ee ?
pokolnak meelſeghere zallaz lee .
Mert ha a Sodomyaknal lettek vona az yozagok  kyk te benned lettenek , ne talantal mynd ez ydeyglen megh marattanak vona .
De maga vgy mondok tynektek : Mert a Sodomayakknak feldenek kynnyeben lezen az vtolſo yteletnek napyan , honnem ty nektek .
Az ydó̗ben ffelelwen Jeſus monda : Vallaſt teezek  Vram  teneked , mennek es feldnek attya .
Mert el en̋eztó̗tted ezeket az bó̗lczekthw̋l es ertelmeſekthw̋l , es meg yelentetted hw̋ket aproknak .
Wgy , zent atyam .
Mert azonkeppen volt kellemetes te eletted .
Myndenek ennekem adattanak en atyamthwl , es ſenky nē yſmery az ffywt  czak az atya , ſem az atyat vala ky yſmerte  czak az ffyw , es kynek akarangya az ffyw meg yelenteny .
Ywyetek en hozyam mynd  kyk mwkalkottok , es meg vattok terheltethwen , es en meg kynnywtlek tytó̗ket .
Vegyetek ffel az ygamat ty reatok , es tanwllyatok en thwlem , mert kegyes vagyok es alazatos zyw , es nywgodalmat leltek ty lelketeknek {388} .
Mert az en ygam gyenerwſeghes , es az en terhem kyny .
Tyzen kett Cap 
Az ydó̗ben egy ynnepen meegyen vala Jeſus az vetemeenyen atal , hw tanoythwany kedyglen meg ehezwen , kezdeek zaggathny az gabona feyet , es eenny .
Az zerzetes ſydok kedeg  hog̋ lattak vona , mondanak hwneky : yme az te tanoythwanyd myt mywelnek , kyt nem ellyk hwnekyt az ynnepen tennyó̗k .
Hw kedeg monda hwnekyk : Nem olwaſtatok ee  myt teen dauid , mykoron megh ehezet vona hw , es kyk hw vele valanak ?
Mykeppen be meene az Iſtennek templomaban , es az zent kynyerekben eweek , kyt nem yllyk vala hw neky eenny , ſem azoknak  kyk hw velee valanak , hanem czak a papoknak .
Awag̋ nem olvaſtatok ee az terwenben : mert ynnepnapokon a== ==ppapok az ynnepet meg zeghyk , es byn== ==nel kyl vannak ?
Azert tynektek vǵ mondok , mert az templomnal nagyob ez .
Ha kedeg thwdnatok myczoda : ergalmaſſagot akarok , es nem aldozatot ; soha nem karhoztattatok vona az arthtatlanokat .
Mert vra , embernek ffya , az ynnepnek ees .
Es mykoron ennen el ment vona , yewe hw ſynagogayokban .
Es yme eg̋ ember , kynek kezee meg azot vala , eleybe yarwla .
Es meg kerdek az ffariſeoſok , mondwan : Ha yllyk ynnepnapon gyogyo''tany ?
hog̋ mywel vadolhatnak hwtet .
Hw kedeglen monda hw nekyk {389} : Ky leezen kezzó̗letek oly ember , kynek eg̋ yoha vagyon , es ha az ynnep napon az veremben eſendyk , nemde kywe emely hwtet onnan ?
Menewel ynkab az embert , ky yob ah yohnal ?
Azert yllyk ynnepnapon yot tenny .
Azonnal monda az embernek : Nyo''cz ky te kezedeth .
Es ky noythwan , legottan egeſſeeg adatek hw neky , mynt az maſyknak .
Onnan ky nyomothwan kedyg , az ffariſeoſok tanaczot tarthnak vala hw ellene , mykeppen hwtet el vezteneek .
Jeſus kedyglen meg thudwan el meene on̄an , es nag̋ ſokan kó̗weteok hwtet , es mynd meg gyogytta hwket , es paranczola hwnekyk , hog̋ meg ne yelenteneek hwtet  hol vona , hogy bel telneek az mondaſ zent Iſayas proffetanak myatta , mondwan : yme hol az en gyermekem  kyt valaztottam , en zerethó̗m  kyben en lelkemnek yol kelleteek , reaya vetó̗m en lelkemet  es az pogan neepnek yteeletet hyrdet .
Nem verſenkó̗dyk , ſem ywó̗t , es ſenky ſem hallya az vtczakon hw zawat .
Az meg razodot naadat meg nem tó̗ry , es az fyſtelghó̗ ganeet meg nem ottya , myglen ky nem vety gyezedelemre hw yteletyt ; es hw neweben pogan neepek remeelnek .
Akoron hozattatek hw neky egy erdenghes ember , vak es nema , es meg gyogytta hwtet wg̋ , hog̋ zolana , os lathna ,
es czodallyak vala mynd az ſereghó̗k , es mondnak vala : Nem de ez ee az dauid ffya ?
Az ffariſeoſok kedyg halwan ez dolgot mondanak : Ez nem {390} yzy ky az erdegheket , hanem beelzebubnak , az erdeghek feyedelmeenek hatalmawal .
Jeſus kedyg meg yſmerwen hw gondolattyokat , monda hwnekyk : Mynden orzag hw magaban meg haſolwan el pwzthwl , es mynden varas awagy haaz hw magaban meg haſolwan nem alhat meg , es ha az ſathanas ſathant yz ky , hw maga ellen meg haſonlot .
Azert hog̋ alhat meg hw orzaga ?
Es ha en Beelzebubnak hatalmaban yzó̗k , ty ffyatok kyben yzyk ky ?
Azert hwk ty nektek byraytok leznek .
Ha kedyglen en iſtennek lelkeben yzem ky , byzonyawal ymaran ty ellentek el ywtot Iſtennek orzaga .
Awag̋ hoggy mehet be mynden az eró̗ſſnek hazaban es hw yozagat el teekozlany , {389} hanemha elezteeb meg kó̗tó̗zendy {390} az eró̗ſſet , es az vtan hw hazat el bytangollya .
Ky nynczen en velē , en ellenem vag̋on , es ky nem gyeyt en velem , tekozlo az .
Azert mondom ty nektek : Mynden byn es karomlas meg boczattatyk embereknek : de az lelky karomlas meg nem boczattatyk .
Es vala ky mondand vala my bezedet embernek ffya ellen , meg boczattatyk hw neky : ky kedyg mondand az zent leelek ellen , meg nem boczattatyk hw neky , ſem eth ez vylagon , ſem az maſ vylagon .
Azert awag̋ teegyetek yo ffat , es hw neky yo gymelczeet , awag̋ teg̋etek gonoz ffat , es hwneky gonoz gymelczeet : byzonyawal mynden ffa hw gymelczen yſmertetyk meg .
Yaſpiſnak nemzety , mykeppen zolhattok yot , hol ty gonozok leegyetek ?
{391} Mert zywnek bewſeghebó̗l embernek zava es .
Az yo ember hw yo kenezebó̗l yot zol , es az gonoz ember hw gonoz kenczebó̗l gonozt felel .
Mondom kedyglen ty nektek : Mert mynden hewſagos bezedró̗l , kyt zolannak emberek , okot adnak rola az yteelethnek napyan .
Mert akoron tennen bezeedydbó̗l ygazwlz meg , es te bezeedydbó̗l karhoztatol .
Az ydó̗ben ffeleleenek neekyk az yraſthwdok es zerzetes ſydok kezzó̗l hwneky mondwan : Meſter , akarwnk te thwled yegyet lathny ( awagy czodat )
Ky felelwen monda hwnekyk : Gonoz es parazna nemzet yegyet keres , es eegyeb yeg̋ nem adatyk hwneky , hanem czak yonas proffetanak yegye .
Mert mykeppen leen yonas az cethhalnak eehaban harom eeh es nappa'' , azonkeppen leezen embernek ffya ez feldnek zyweben harom eeh es nappa .
Nynywenek nepey ffel tamadnak az yteeleten ez nemzettel , es el karhoztattyak hw̋tet , mert penitenciat tartanat yonaſnak predycallaſſara .
Es yme nagyob Jonaſnaal ez .
Sabbabely kyralne azzon fel tamad az yteeleten ez nemzettel , es el karhoztattya hwtet .
Mert ywee a feldnek veegheró̗l Salamonnak bó̗lczeſſeghet hallany , es yme nagyob ſalamonnal ez .
Mykoron kedyg az fertelmes lelek ky menend az emberbó̗l , yar zaraz helyeken kereſven nywgodalmat , es hol nem leel , tehat mond ennen magaban : Meg teró̗k az elſe hazamban , honnan ky ywttem .
Es el yween lely hwtet hewolkodvan , meg tyzthwlwan , es {392} ygazwlwan .
Legottan el es vezen hw vele heet fertelmes lelkeket  alnokbakat hw nalanaal , es be meenwen lakoznak ot , es leznek az embernek vtolſo eelety gonozbak az elſó̗knel .
Ezenkeppen leezen ez atkozot nemzethnek es dolga .
Mykoron meegh bezeellene az ſeregheknek , yme az hw zyleye es attyaffyay kywl alwan , kyvannak neky zolny .
Monda azert hwneky eegy : yme az te zyled es atyadffyay kywl alwan , kereſnek teghed .
Hw kedyglen ottan felelwen monda az embernek : Kyczoda az en anyam , es kyczodak az en atyamffyay ?
Es kywe teryezthwen hw kezeet tanytwanyra monda : yme hol az en anyam , es en atyamffyay ?
Byzonyawal valaky teendy en atyamnak akarattyat , ky menyben vagyon , az en atyamffya , es hwgom es zylem .
Tyzen harom Cap 
Azon napon ky nyomothwan Jeſus az hazbol , yl vala az tengher mellet , es gywleenek hw hozya nagy ſok ſereghó̗k , wg̋ hog̋ kezereytethnek az hayoczkaban hagny es ot ylny , mynd az ſokaſſag kedeg al vala az tengher partyan .
Es nag̋ ſokat bezeelle ot hwnekyk pelda== ==zerent , mondwan : yme ky meene  ky hw magwat el vethy  hymtheny ,
es mykoron hymthy , nemellyek eſeenek az wth feló̗n , es az madarak el ywenek , es meg ewek hwket .
Nemellyek kedeg eſeenek az kó̗veſen  hol ſok ffeld nem vala , es mykoron ky kó̗ltek vona , myert nem vala {393} meelʼʼ feldek , az nap ffel ſylwen , meg fonyadanak , es hog̋ gyó̗keró̗k nem leen , ky azanak .
Nemellyek kedeg eſſeenek az tó̗wyczkekben , es az tewyczkek fel newekedwen , meg foyttaak hwket .
Nemellyek kedeg eſeenek yo feldben , yo gymelczet adanak , nemelʼʼ zaaz anneet , nemelʼʼ hathwan anneet , nemelʼʼ harmyncz anneet .
Kynek fyley vannak hallanya , hallya .
Es eleybe yarwlwan hw tanythwany mondanak hwneky : Myre zolaz nekyk pelda== ==zerent ?
Ky felelwen monda hwnekyk : Mert tynektek adatot meg yſmernó̗tek menyeknek orzaganak tytkyat , azoknak kedeg nem adatot .
Mert kynek vagyon , adatyk hwneky , es bewelkó̗dyk , kynek kedyg nynczen , es amy latathneek lenny , az es el vetetyk hewthwle .
Azert zolok nekyk pelda== ==zerent .
Mert lathwan nem lathnak , es halwan nem halnak , es nem ertekeznek , hog̋ bel tellyeſeggyek hw bennek yſayaſnak proffetalaſa mondwan : Halwan hallyatok , es nē ertytek , lathwan lattyatok , es nem yſmerytek .
Mert ez neepnek meg kemeenywlt hw zyó̗k , es hw fyló̗kkel nehezen hallottak , es hw zemeket be tapaztottak , hog̋ vala ha hw zemekkel ne lathaſſak , es fylekkel ne halhaſſak , es zywkkel meg== ==hog̋ meg teryenek  es meg vygazyam hwket .
Az ty zemetet kedeglen es fyleytek bodogok , mert nylwan lattyaak  es hallyak .
Vgyan byzō mondom tynektek , hog̋ ſok proffetak es ygazak kywantak lathny , kyket ty lattok , es nem lattaak {394} , es hallany kyket hallotok , es nem hallottak .
Ty kedeglen hallyatok meg az magvethó̗nek hw peldazattyat .
Mynden ky hallya az meney ygheet , es nem erty , mert el yw az gonoz , es el ragagya hw zyweebó̗l , ky ot el vettetó̗t ; ez az  ky az wt ffelen eſſyk .
Ky kedyg az kó̗weſen eſyk , ez az  ky az yſtennek ygheyet hallya , es eremeſt be fogagya hwtet .
De myerth nynczen gyekere , hanem czak ydó̗== ==zerent valo , tamadwan kedyg haborwſag , es nyomorwſag az zent ygheeyert , ottan meg tantorodyk .
Ky kedeglen az tó̗wycz kó̗zze vettetó̗t , ez az  ky az yſtennek ygheyet hallya , de ez vylaghnak zorgalmatoſſaga es kazdagſaghnak czalardſaga meg foyttya , es hazon== ==nal kyl leezen .
Ky kedyglen yo fó̗dben vettetyk , ez az  ky yſtennek ygheyet hallya , erthy , es gymelczeet aggya , nemelʼ yollehet zazanneet , nemelʼ hathwan an̄et , nemeelʼ kedeglen harmyncz anneet .
Maſ peldat vethee hw nekyk mondwan : Haſonlatos menyeknek orzaga oly emberhez , ky yo magot vet hw feldeeben .
Mykoron kedeg nywgodnanak emberek , el yw hw ellenſeghe , es konkolt hymt rea hw feldenek kó̗zyben , es el meegyen .
Mykoron kedyglen fel newt vona zaraſthwl , es gymelczet hozot vona , tehat kó̗zette leeletenek az konkolyak es .
Haza menwen kedeg az czaladoſ embernek hw zolgay , mondanak hw neky : Vram , nem de yo vetemeent veteel ee az mezen , honnan vag̋on azert kezte az konkol ?
Es monda hwnekyk : Gonoz ember {395} tette azt .
Az hw zolgay mondanak hw neky : Akarod ee , hog̋ el meenyw̋nk , es kywe zaggaſſok hwtet ?
Es monda : ne , netalantal ky nyween az konkolt , vele ezwen ky zaggaſſatok az yo gabonat ees .
Hagyatok monno== ==ffelt fel newny az arataſyk , es az arataſnak ydeyn meg hagyom az aratoknak : Gye̋czeetek elezer egybe az konkolt , es kó̗tó̗zyetek nyalabba meg eeghetny , az tyzta gabonat kedeg gyehetek az en czyrembe .
Megh egyeb pelda bezedet vethee hw nekyk mondwan : Haſonlatos menyeknek orzaga az mvſtar maghoz , kyt ember el hymt hw mezeyn , ky yollehet kyſſeb legyen mynden magok kezet , mykoron kedeg ffel newekó̗dendyk , oly mynt magaſſab mynden vetemeennel , es nag̋ ffa lezen vgy , hogy az eghy madarak el yween , lakhaſſanak hw aghayn .
Meg maſ peldat monda hwnekyk : Haſonlatos menyeknek orzaga az kovazhoz , kyt az azonyallat el reyt harom anny tezttaban , myglen tellyeſſegghel meg kellyen .
Mynd ez bezedeket zola Jeſus peldawl az ſeregheknek , es pelda== ==nal kyl nem zol vala hwnekyk , hog̋ bel tellyeſednek  ky meg vag̋on mondwan proffeta myat : Meg nytom en zamat peldabezedekre , es kywe nytom az el eneztetteket vylag kezdetythwl foghwa .
Ez lewen , el boczathwan az ſereghó̗ket hazahoz ywee , es eleyben yarwlwan hw tanythwany mondanak : Feycz meg mynekwnk az mezey konkolnak pelda bezedet .
Ky felelwen monda : Az ember , ky yo magot vet , embernek {396} ffya , az mezó̗ kedyg ez vylagh ; az yo mag kedeglen az menyey orzaghnak ffyay ; az konkol kedyg , az alnokſagnak ffyay .
Az ellenſeg kedeg  ky hwket vety , pokolbely erdeg ; az arataſ kedeg ez vylagnak veeghezety ; az aratok yſtennek angyaly .
Mykeppen azert az konkolyok ffel gyeytethnek , es tyzre vettethnek , vgyan lezen ez vylaghnak veeghezetyn .
Embernek ffya el boczattya hw angyalyt , es kywe yrtogathnak hw orzagabol mynden teewó̗lgheſeket , azokat es  kyk maſtan mynden gonoſſagokat teeznek , es vetyk hwket pokolnak hw tyzes kemenczeyeeben , hol ot lezen ſyralom , es fogaknak czykorgataſa .
Akoron az ygazak feenlnek , mykeppen az feenes nap , hw attyoknak orzagaban .
Kynek fyle vagyon hallaſra , halgaſſa .
Haſonlatos menyeknek orzaga az mezen el reyttet kenczhez , kyk  ha melʼʼ ember megh leely , el reythy , es azon valo eremeeben el meegyen , es el aad myndent  kyket byr , es az mezó̗t meg vezy .
Eſmeg haſonlatos menyeknek orzaga az kompolar emberhez , ky draga kó̗wet kereſſ , lelwen kedyg egy dragalatos kó̗wet , el megyen es el myndeneketh , es meg vezy hwtet .
Eſmeg haſonſatos menyeknek orzaga az tengherbe vetó̗t varſahoz , kyben mynden felee halak be gywlnek , kyt , mykoron meg telendyk , ky vonyvan , es az parth zelen le ylwen , az yokat valaztaak hw edeenyekben , az gonozokat kedeg ky hanyak .
Ezenkeppen lezen ez vylaghnak veeghezetyn : Kywe ywnek yſtennek {397} angyaly , es ky valaztyak az gonozokat a yoknak kezzeló̗k , es vetyk hwket pokolnak tyzes kemenczeyeben ; ot lezen ſyralom es fogaknak czykorgataſa .
Ertheetó̗kee mynd ezeket ?
Mondanak hwneky : yol .
Es monda hwnekyk : Azert mynden yraſthvdo belcz menyeknek orzagaban haſonlatos leezen yſtennek elette az czalados emberhez , ky hw kenczebó̗l wyat es awat vyzen .
Es leen ez , mykoron el veghezte vona ieſus pelda== ==zerent valo zolaſat , el meene ah== ==herró̗l .
Es yween hw hazayaban , tanyttya vala hwket hw ſynagogayokban , vg̋  hog̋ czodalkoznanak raytta , es mondanak : Honnan vag̋on ennek ez nag̋ belczeſſegh , es hatalmaſſagh ?
Nem de az kowacz ffya ee ez ?
nem hw annya mondatyk Maria , es hw attyaffyay Jacab , es Joſeph , es Symon , es Judas ?
Es hw hwgay nem de mynd my nalwnk vannak ?
Azert honnan vannak ennek mynd ezó̗k ?
Es meg tantorodnak hwbenne .
Jeſus kedyglen monda hwnekyk : Egy proffeta es nynczen tyzteſſeegh== ==nel kyl , hanem czak hw hazayaban , es hw hazaban .
Es nem teen ot ſok yozagokat hw hytetlenſegheknek okaert .
Tyzen neegy Cap 
Az ydó̗ben hallaa kys herodes kyralʼʼ Jeſuſnak hyreet , es monda hw gyermekynek : Ez az Janos baptiſta , hw tamadot ffel hallottaybol , es annak== ==okaert leznek hw benne Enny ſok czodak .
Herodes kedyg {398} meg foga , es meg kó̗tezee hwtet , es az temleczben vetee Herodyaſert , hw attyaffyanak  ffylepnek feleſeegheert ; mert vg̋ mond neky Janos baptiſta : Nem yllyk te neked tartanod hwtet .
Es akarwan hwtet meg ó̗lnye feelee az kó̗z nepet , mert mykeppen proffetat  vg̋ tarttyak vala hwtet .
Herodeſnek kedeg zyleteeſe napyan , Herodiaſnak leanya tanczot theen  es keellemetes len Herodeſnek , mynek== ==okaert fogadaſ== ==zerent ygyere hwneky adny  vala myt kernee hw thwle .
Az lean kedeg hw annyanak ynteeſebó̗l monda : Aad ennekem ah Janoſ baptiztanak hw feyeet eg̋ talnyeron .
Es ynghen meg zomorodek azon az kyralʼ , de maga hw fogadaſanak okaert , es azokert  kyk velee valanak az aztalnal , hag̋a adny .
Es el boczathwan , nyakat vagata az temleczben , es el hozwan hw feyeet egy talnyeron , az leannak adata , es az lean hw annyanak vywee .
Es el ywen hw tanythwany , fel veevek hw teſteet , es el temeteek , es el yween meg mondak Jeſuſnak .
Mykoron azert ezt hallotta vona ieſus , el meene ennen ewnen maga az pwztaban ,
es hog̋ hallottak vona az ſereghek , ſok varaſokbol kó̗weteek hwtet gyalog .
Es kywe nyomotwan az pwztabol , lata az ſok nepet , es kenyerwle hw raytok , es meg vygaztaa hw korokat .
De mykoron eſthwe let vona , eleybe yarwlanak hw tanythwany mondwan : Ez helʼʼ pwzta , es az hora es el mwlt , boczaſd el az nepet , hog̋ vegyenek eeledelt magoknak az {399} falwba .
Jeſus kedeg monda hwnekyk : Nem zykſeeg el mennyó̗k , aggyatok ty hwnekyk eennyó̗k .
Mondanak hwneky : Nynczen nekwnk eth tó̗b  czak ewt kynyerwnk , es ket halaczkank .
Monda azert hwnekyk : Hozyatok ede hwket .
Es mykoron paranczolt vona az nepnek le telepednyó̗k az paſyton , veven azt ewt kynyereket es az ket halaczkakat , es menyorzagra tekeentwen , meg aldaa , es meg zeghee , es adaa hw tanythwanynak az kynyereket , az tanythwanyok kedyg az ſeregheknek .
Es mynd eewenek , es meg eeleghó̗deenek , es fel gyeyteek az maradekyt , es tyzen ket koſarokat tó̗ltenek be az hwlladeekyawal .
Azoknak kedyg zamok , kyk ot eetthenek vala , valanak ewt ezeren , azonyallatoknal es gyermekek== ==nel kyl .
Es ottan paranczola ieſus hw tanythwanynak az hayoban menny , es hw elette atal ewezny , myglen el boczatana az ſeregheket .
Es el boczathwan az nepekek , ennen maga ffel menee az hegyre ymatkozny , de mykoron eſtwe let vona , hwnen maganak marada .
Az hayoczka kedeg ( kyben az tanythwanyok valanak ) az tengher kó̗zepet hanyattatyk vala ah haab myat , az zel kedyg ellenſeghes vala .
Eeynek azert negyed horayan ywee hozyayok Jeſus yarwan az tengheren , es lathwan hwtet az tengheren yarny , meg haborodanak , mondwan hog̋ keſertet vona , es nag̋ felelemnek myatta kezdenek kyaytaſt teenny .
Legottan Jeſus meg zolaytta hwket mondwan : Vegyetek byzodalmat {400} : en vagyok , ne akaryatok felny .
Felelwen Symon pether monda : Vram , ha te vagy , paranczolʼʼ ennekem te hozyad mennem az vyzen .
Ottan monda neky : yw̋ el .
Es kywe hagwan pether az hayoczkabol , yar vala az tengheren  myglen Jeſuſhoz mennee .
Videns vero 
Lathwan kedeg az haborwnak nagy votat  meg yedee , es hogy el kezdet vona merwlny , kyayta mondwan : Vram , ſeghelʼʼ meg enghemet .
Es legottan fel emelwen Jeſus hw kezeet , meg foga hwtet , es monda : Kewes hythw , myert ketelkó̗del ?
Es mynt az hayoczkaban be hagot vona , ottan meg alla az zel , kyk kedeg az hayoczkaban valanak , eleyben yweenek , es ymadak hwtet mondwan : Byzō yſtennek ffya vag̋ te .
Es mykoron atal eweztenek vona , yweenek az genezaretnek feldeere .
Es mykoron meg yſmertek vona hwtet az ot lakozo nepek , el yzenenek mynd ah tartomanban , es neky hozak mynt  kyk gonozwl valanak , es keeryk vala hwtet , hog̋ awag̋ hw rwhayanak alſo peremeet hannaa yllethnyó̗k .
Es vala kyk ylleteek , mynd meg vygazanak .
Tyzen ewth Cap 
Akkoron yarwlanak hozya Jerwſalembó̗l az yraſthwdok , es zerzeteſek mondwan : My oka , hog̋ az te tanythwanyd atal haghyak az veeneknek hw zerzeeſeket ?
mert nem moſſak meg hw kezeket , mykoron kyn̋eret eznek .
Hw kedegh felelwen monda hw nekyk : Myre ty es atal hagwan nem {401} tarttyatok vr yſtennek paranczolattyat , ty zerzeeſteknek okaerth ?
Nam , vg̋ monda yſten : tyztellyed te atyadat , anyadat , es vala ky gonozt mondand hw attyanak  annyanak , halalnak halalawal hallyon ; ty kedegh azt mongyatok : vala ky mondangya hw attyanak awag̋ annyanak : vala my nemw ayandek vag̋on enthv̋lem , teneked haznal , es nem tyztó̗ly hw attyat , annyat ;
es megh vtaltatok yſtennek paranczolattyat ty zerzeeſtekeert .
Kepwtalok , yol proffetalt tyrolatok yſayas mondvan : Ez nemzet enghemet czak nyelwó̗kkel dyczeer , es hw zywk tawolʼʼ vag̋on en thwlem .
Mynden ok== ==nal kyl tyztelnek enghemeth , tanoythwan embery thwdomanyokat es paranczolatokat .
Es hozya hywan az ſereghó̗ket monda hwnekyk : Halgaſſatok es erczeetek : Nem az  ky be meegyen embernek zayaban , ferteztet meg embert , de az  ky ky yew embernek zayabol  ferteztet meg embert .
Ottan eleybe yarwlanak hw tanythvany , es mondanak hwneky : Twdod ee  mert az ffariſeoſok ez bezeed halwan meg tantorodanak ?
Hw kedeglen monda hwnekyk : Mynden palanta  kyt palantalt az en menyey atyam , ky zaggattatyk .
Haggyatok el hwket , mert vakok , es vakoknak vezerló̗y .
Mert az vak  ha az vaknak vezerleſt teyend , monnodyk az verembe eſyk .
Felelven kedyg peter monda hwneky .
Feyczed meg mynekwnk ez peldat .
Ottan monda : Ty es meeg ertelem== ==nel kyl vattok ee ?
Nem ertytek ee  hog̋ mynden  ky embernek zayan be meegyen {402} , haſaban megyen  es hw̋ gyomrabol meg ky boczattatyk ?
kyk kedeg kywe zarmaznak embernek zayabol , hw zyweebó̗l ywnek kywe , es azok ferteztethnek meg embert .
Mert embernek hw zywebó̗l zarmaznak ky gonoz gōdolatok , gylkoſſagok , paraznaſagot , fertelmeſſeghó̗k , orſſagok , hamyſſ tanok , karomlaſok : ezek  kyk meg ferteztethnek meg ember : moſdathlan kezzel kedyg eenny , nem ferteztethnek meg embert .
Es el menwen ennen ieſus , nyomoteek tyronnak es ſydonnak hataryban .
Es yme en eg̋ kananeabely azzonyallat , onnan az tartomanbol ky ywen , fel zowal kyaltthwan monda hwneky : Ergalmaz'' en velem  dauid ffya : az en leanyom gonozwl gyettretyk az erdegthwl .
Ky nem felelee hwneky bezedet .
Es eleyben yarwlwan hw tanythwany , keeryk vala hwtet mondwan : Boczaſd el hwtet , mert vtannwnk kyalth .
Hw kedeglen felelwen monda : Nem vagyok boczathwā  czak az yohokhoz , kyk el veztenek yzraelnek hazabol .
Az azzon kedyg kó̗zel ywen , ymadaa hwtet , es monda : Vram , ſegeel meg enghemet .
Ky ottan felelwen monda : Nem yo venny az ffyaknak hw kyńereeth  es az eebeknek adny .
Az kedyg monda : Thvdom  vram , de nam az az kelkek es eeznek az morſalekbol , kyk lewe hwlnak hw vroknak aztalarol .
Legottan felelwen Jeſus monda hwneky : Oh azzonyallat , nag̋ az te hyted , leegyen teeneked  mykeppen akarod .
Es meg gyogyla az hw leanya {403} az horathwl fogwa .
Es hog̋ el ment vona eennen Jeſus , ywee galyleabely tengher mellee , es fel menwen az hegyre , ot yl vala .
Es eleybe yarwlwan az ſereghó̗k ; valanak kedeglen hw veló̗k ſok ſantak , vakok , es eegyebfelee ſok beteghó̗k , es lewe hanyaak hw labaynak eló̗tte , es ottan mynd meg vygazta hwket , vg̋ hog̋ czodalkoznanak raytta az ſok nepek , lathwan az nemakat zolny , ſantakat yarny , es az vakokat lathny .
Es dyczeeryk vala yzraelnek yſteneet .
Jeſus kedyg egybe hywan hw tanythvanyt monda : Keſerwló̗k ez ſereghen .
Mert ymaran harmad== ==nap== ==wlta foghwa vannak en velem , es nynczen  myt eegyenek , es nem akarom hwket ehen el boczatany , hog̋ el ne fogyatkozyanak az vtban .
Es mondanak hwneky az tanythwanyok : Hol veegywnk my ez pwztaban anny kynyeret , hog̋ enny ſok nepet meg eelegheyczwnk ?
Es monda hwnekyk Jeſus : Han̋ kyneretek vag̋on ?
Azok kedyg mondanak : Heth , es kewes halaczkank .
Es paranczola az ſeregeknek  hog̋ le telepó̗dneenek az felden .
Es kezeeben veven ieſus az het kynereket , es halaczkakat , es meg aldwan , meg zeghe , es adaa hw tanythwanynak , es hewk adaak ah nepnek .
Es myndnyayan eenek , es meg eleghó̗deenek , es kyk el marattanak vala , az morſalekokbol heet tellyes koſarokat tó̗lteenek meg veló̗k .
Valanak kedeg az neepek , kyk ot eettenek vala , neeg̋ ezeren , azzonyallatoknal es aprok== ==nal kyl .
Es el boczathwan {404} az nepet , es egy hayoczkaban be menwen , yw̋ee mag̋edannak tartomanyban .
Tyzen hath Cap 
Es yarwlanak hw hozyaa az ffariſeoſok es ſaduceoſok keſeerthwen , es keryk vala hwtet  hog̋ yegyet mwtatna hw nekyk menybó̗l .
hw̋ kedyglen monda hwnekyk : Eſthwe lewen azt mong̋atok : tyzta ydó̗ lezen , mert pyroſſ az egh , es reghwel azt mongyatok : ma zeles ydew lezen , mert az zomorw egh verhenywſſ .
Mert ezenkeppen az eghnek hw zyneet meg thwgyatok yteelny , az ydó̗knek kedyglen yegyt meg nem yſmerhetytek .
Monda azert hwnekyk : Gonoz es parazna nemzet yegyet kereſſ , es eegyeb yeg̋ nem adatyk hwneky , hanem Jonas proffetanak yegye .
Es el hagywan hwket , el meene onnan .
Es mykoron hw tanytvany az tengher elwee yewttenek vona , el feletkeznek kyneret vynny hw veló̗k .
Monda azert ieſus hwnekyk : Oyatok magatokat az ffariſeoſoknak es ſaduceoſoknak kowazyathwl .
Azok kedyg gondollyak ennen magokban mondwan : mert kyneret nem hozthwnk ?
Megh yſmerwen kedeg ieſus hw gondolattyokat , monda : Myt gondolkottok thy== ==magatokban  kyſded hythwk , mert kyneretek nynczen ?
Meg ſem ertytek ee , es nem tarttyatok ezetekben az ewt ezer embert , es ewt kynereket , es hany koſarokat telteetek be ?
ſem az heet kynereket az neeg̋ ezer ember kó̗zó̗t , es han̋ koſarokat tó̗ltetek be ?
Myre hog̋ nem {405} ertytet ?
Mert nem az kynerró̗l mondā nektek  hog̋ : meg oyatok magatokat az ffariſeoſoknak es ſaduceoſoknak kowazyokthwl .
Ottan meg erteek , azert hog̋ nem az kynerró̗l , hanem az ffariſeoſoknak es ſaduceoſoknak gonoz tanwſagokrol zolt vona hwnekyk .
Ywee kedyg Jeſus az tengher elvee , ffylepnek Ceſarea new̋ varaſanak tartomanyaban , es kerdy vala hw tanythwanyt mondwan : kynek mongyak emberek embernek ffyat leenny ?
Azok kedyg mondanak hwneky : Nekyk Janos Baptiſtanak , nekyk Illeſnek , nekyk kedyglen Jeremyaſnak , awag̋ az proffetak kó̗zzel egynek .
Monda hwnekyk : ty kedeg kynek mongyatok lenny ?
Felelween Symon Peter monda : Te vag̋ a Criſtus  eeló̗ Iſtennek ffya .
Felelwen azert Jeſus monda hwneky : Bodog vag̋  Bar== ==ionanak ſymon petó̗re , mert ezt teſt es veer teneked meg nem yelentetthe , de az en atyam , ky menyben vagyon .
En es azt mondom teneked : mert te vag̋ a'' peter , es ez kó̗wó̗n eppeyttem fel az en eg̋hazamat , es pokolnak kappwy nem hatalmaznak hw ellenee .
Es te neked adom menyorzaghnak kwczayth .
Es vala kyth kyth kó̗tó̗zendez felden , meg kó̗tezet lezen menyorzagban es ; es vala kyt meg oldozandaz felden , meg oldozot lezen menyorzagban es .
Ennek paranczola Jeſus hw tanythwanynak , hog̋ vala kynek ne mondanak , mert hw vona a'' byzon xr .
Eennen towa kezdee Jeſus ky yelenteny nylwan hw tanytwanynak , mert zygſeegh vona hwneky Jerwſalembe menny , {406} es ot ſokat zenwedny az veenektó̗l , Iraſthwdokthwl , es az papy feyedelmekthwl , es meg ó̗lethny , es harmad napon fel tamadny .
Es pether hwtet tytkon hywan kezde feddey hwtet mondwan : Tawolʼʼ legyen az tethwled  vram , ſoha az nem lezen .
Ky hattra fordwlwan mōda peternek : Ereg̋ hatam meghee  ſathana , ennekem teewelgheſemre vag̋ ; mert nem erted azt  ky yſtenee , de ky embó̗ree .
Ottan monda Jeſus hw tanythvanynak : Ha ky akar en vtannam yw̋ny , meg tagagya ennen magat , es veegye fel hw̋ kerezteek , es kó̗veſſen enghemet .
Mert vala ky akarangya hw lelkeet ydwezó̗yteny , el vezty hwtet , es ky el veztendy hw lelkeet en erettem , meg leely hwtet .
De myt haznal embernek  ha mynd ez tellyes vylagot el nyerye , hw lelkenek kedyglen vezedelmet lelyen ?
awag̋ mynemw valtſagot aad ember hw lelkeert ?
Mert embernek ffya ywendó̗ hw attyanak dyczeſegheben mynd hw Angyalywal ; es akoron myndennek megh ffyzet hw teetemenyek== ==zerent .
Byzon mondom ty nektek : vannak nekyk eth allook kezzel , kyk halalt nem koſtolnak , myg nem latangyak embernek ffyat yeween hw orzagaban .
Tyzen heeth Cap 
Es hat nap wtan veve ſel Jeſus petert , es Jacabot , es Janoſt  hw attyaffyat , es vyve hewket magoknak egy magaſ hegyre , es el valtoztata magat hw eló̗ttek , es meg feneſwle {407} hw zyne , mykeppen az nap , hw rwhay kedyg leenek feyeerek  mynt az ho .
Es yme yeleneenek hw nekyk Moiſes es helias hw velee bezeelwen .
Peter kedeg felelwen monda Jeſuſnak : Vram , yo mynekwnk et laknwnk .
Ha akarod  zerezyenk et harom haylokot : teeneked egyet , Moyſeſnek maſth , es Eliaſnak harmadot .
Myglen ezt bezeellenee , yme feneſ ked be bamlaa hwket , es yme az kedbó̗l zozat len mondwan : Ez az en zerethó̗ ffyam , kyben ennekem yol kellettem , hewtet halgaſſatok .
Es halwan ezt az tanytwańok , hw arczayokra hwllanak , es yghen meg feelelmeenek , es hozyaok yarwlwan Jeſus , ylletee hwket  es monda nekyk : Kelletek ffel , ne akaryatok ffelny .
Fel nythwan kedeg hw zemeket , ſenkyt nem latanak czak Jeſuſth .
Es hog̋ lezallottak vona az heg̋rel , paranczola hw nekyk Jeſꝰ mondwan : Senkynek ne mong̋atok ez lataſth , myglen embernek ffya hallottaybol ffel tamad .
Es meg kerdeek hwtet hw tanythwany mondwan : Myre mongyak az yraſthwdok  hog̋ zykſeeg elezteb ylleſnek el ywny .
Hw kedeg felelwen monda hwnekyk : Byzon̋awal yllʼʼes el ywendó̗ , es myndennek veeghet teezen .
Vg̋ mondok kedeg tynektek , mert yllees ymaran el yewtt , es nem yſmerteek meg hwtet , de vala myt akaranak , mynd azt teweek hw raytta .
Azonkeppen embernek ffya es zenvedendó̗ hw thwló̗k .
Ottan meg yſmereek az tanoythvanyok , hog̋ ez bezeedet Janos baptiſtarol {408} mondotta vona hwnekyk .
Mykoron azert ywt vona az kó̗z neep== ==kó̗zzee , egy ember eletthe terdeere eſween , monda : Vram , yrgalmaz'' az en ffyam̄al , mert hawas  es gonozwl gyettretyk , ſokzor eſyk az zemben es gyakorta az vyzben , es te tanythwanydnak hoztam vala hwtet , de nem gyogythatak meg hwtet .
Ottan felelveen Jeſus monda : O hytetlen es vyzzaa fordwlt nemzet !
myglen leezek veletó̗k ?
es myg zenvedlek el tyteket ?
Hozyatok hozyam hwtet .
Es meg fedde hwtet Jeſꝰ , es ky meene belelee az erdeg , es az horathwl foghwa meg vygazek az gyermek .
Legottan az tanoythwanyok tytkon yarwlanak Jeſuſhoz , es mondanak neky : Myre my nem vethetó̗k kywe hwtet ?
Monda hwnekyk Jeſus : Az ty hytethlenſeghtekeerth .
Byzon mondom tynektek , ha leyend anny hytetek  mynt az mwſtar mag , es mondangyatok ez hegynek : meeny el eennen , es el megyen , es ſemy lehetetlen nem lezen tynektek .
Ez eellyen nemw keſertet kedygh ky nem vetethetyk , hanem czak ymaczaghnak es beythnek myatta .
Nyayaſt lakozvā kedeg hw veló̗k galyleaban , monda hw nekyk : Embernek ffya el arwltatyk bynes nepeknek kezó̗kben , es meg ewlyk hwtet , es harmad napon fel tamad .
Es nagyon meg zomorodanak raytta .
Es hog̋ kaffarnaomba yewt vona , peterhez yarwlanak  kyk az adot zedyk vala , es mondanak hwneky : Az ty meſtertet nem fyzette meg az adot .
Monda peter hwneky : Vg̋ vagyon .
Es {409} hog̋ be ment vona az hazba , eleybe kele Jeſus  es monda : My lattatyk neked Symon ?
Ez feldy keralʼok kykthwl veeznek adot , es vamot ?
az ffyakthwl ee , awag̋ az ydeghenekthwl ?
Felele Symon es monda : az ydeghenekthwl .
Monda ottan neky ieſus : Azert a'' ffyak zabadoſok .
Hog̋ kedyglen meg ne tantoroyczok hwket , meny el a tengherre , es veſd be horgodat , es az halat , ky elezteb ffel yw , ved ffel , es meg nytwan hw zayat , eg̋ garaſth talalz hwbennee , kyt agy en erettem es te eretted hwnekyk .
Tyzen nyolcz Cap 
Azon horaban yarwlanak az tanythwan̋ok Jeſuſhoz mondwan : Aloyttod ee ky lezen nagyob menyeknek orzagaban ?
Es eló̗we hywan Jeſus eg̋ kyſdedó̗t , es alathwan hw hw kó̗zykben monda : Byzon mondom ty nektek , ha meg nem terendetek , es eellyenek nem leyendó̗tek  mynt ez aprok , nem mentek be menyeknek orzagaban .
Vala ky azert meg alazangya magat , mykeppen ez kyſded , az nagyob menyek orzagaban , es ky be fogadand eg̋ ellyen kyſdedet en newembe , enghem fogad be .
Ky kedyglen meg tantoroytand egyet ez kyſdedek kezzel  kyk en bennem hyznek , yllyk  hog̋ eg̋ malom kew kó̗tteſſeek hw nyakara , es az tenghernek fenekeere mereyteſſeek .
Yay ez vylaghnak az meg tantorodtakkal .
Byzonyawal zykſeeg , hog̋ tertenyenek tantorodaſok , de maga yay az embernek , ky myat az tantorodas {410} leezen .
Ha azert te kezed auagy labad teghed meg tantoroyt , vagd el hwtet , es veſd el thwled ; yob tee neked az erek elettre be menned beteghen , auag̋ ſanthan , honnem keth kezed , auag̋ ket labad lewen az erek tyzre vettethny .
Es ha te zemed tantoroyt meg teghed , vayt ky hwtet , es veſd el thwled ; yob tee neked eg̋ zemmel az erek elettre be menned , honnem ket zemed lewen az erek tyzre vettethny .
Laſſatok  hog̋ ne vtallyatok meg egyet ez kyſdedek kezzel ; mert vgy mondok tynektek , hogy hw ó̗ryzó̗ angyaly menyorzaghban koronked neezyk en atyamnak zynet , ky menyben vagyon .
Mert yewt embernek ffya ydwezeyteny  kyk el veztenek vala .
My lattatyk ty nektek ,
ha volnanak vala kynek zaz yohay , es egy hw kezzelek el teevednee , nemde el hagya az kylenczwen kylenczet az heegyekben , es a'' kereſny meegyen  ky el teevedet ?
Es ha tertenendyk  hog̋ meg lelendy hwtet , byzon mondom tynektek , hog̋ nagyoban ewrw̋l azon , honnem mynt az kylenczwen kylenczen , kyk el nem tewettek .
Ezenkeppen nynczen en atyamnak akarattya raytta  ky menyben vagyon , hog̋ egy ez aprok== ==kezzel el vezyen .
Ha azerth vethkó̗zendyk te ellened te atyadffya , meny el , feggyed meg hwtet te kó̗zted , es hw maganak kezette .
Ha teghed halgatand , meg nyered te atyadffyat , ha kedyg teghed nem halgatand , veg̋ meeg eggyet auag̋ kettó̗t veled , hogy kettó̗nek auag̋ harom byzonſaghnak zawaban alyon {411} meg mynden bezeed .
Hog̋ ha azokat es nem halgatangya , mongyad egyhaznak , hog̋ ha azt es nem halgatangya : legyen teneked  mykeppen hytetlen pogan , es nylwan valo bynes .
Byzon mondom tynektek : Valakykek meg kó̗tó̗zendetek ez ſelden , meg kó̗tó̗ztek leznek menyorzagban es , es vala kyket meg oldozandotok ez felden , meg oldoztak leznek menyorzaghban es .
Eſmeg vg̋ mondok tynektek : Ha ketten ty kezzeletek meg eggyeſwlennek ez felden , mynden allatrol vala myt keerennek , lezen hwnekyk en atyamthwl  ky menyorzagban vagyon .
Mert vala hol ketten awag̋ harman gywlekezwen leyennek en newemben , en ot vagyok hw keztek .
Ottan eló̗we alvan peter monda : Vram , menezer vethkó̗zyk en ellenem atyamffya , meg boczaſſā ee hwneky mynd heted yzyk ?
Monda hwneky Jeſus : Nem mondom teneked hetzer , de mynd hethwenhethzer .
Azert haſonlattateek menyeknek orzaga ember kyralhoz , ky akara zamot vethny hw zolgaywal , es mykoron zamot kezdet vona vethny , hozanak eegyet eleyben  ky tartozyk vala tyz ezer gheerawal .
Mykoron kedyg nem vona honnan meg fyzethny , paranczolaa hw vra hwtet el adny , mynd feleſeeghet , fyayt , es myndeneketh , kyket byrna , es meg fyzetny .
Lewe eſwen kedyg az zolga hw elettee , keery vala hwtet mondwan : Bekeſeghed legyen en bennem , es mynd meg ffyzetem te neked .
Meg kenyerwlwen kedegh az vr hw zolgayat , el boczataa {412} hwtet , es hw adoſſagat megh hagya .
Ky menween kedeg az zolga hw vranak eló̗le , tala egyet hw zolga tarſſy kezzel , ky tartozyk vala hwneky zaaz penzel ; es meg foghwan , meg foyttya vala hwtet mondwan : Ad meg  kyve tartozol ,
es le eſwen hw̋ zolga tarſſa hw̋ elette , kery vala hw̋tet mondvan : Bekeſeghed legyen en bennem , es myndent meg fyzetek teneked .
Az kedyg nem akaraa , de el menee , es az temleczbe vethee hwtet , myglen az adoſſagot meg fyzethnee .
Lathwan kedyg hw zolga tarſſy ez dolgokath  kyk leznek vala , yghen meg zomorodanak raytta , es ottan el ywenek  es be vadlaak hw vroknak ez dolgot .
Ottan eló̗we hyvata az zolgat hw vra , es monda hwneky : Alnok zolga , mynden adoſſagodat meg hagyam te neked , mert keerel enghemet ; nem de yllyk vala teneked es yrgalmaznod te zolga tarſſoddal , mykeppen en es yrgalmazeek te veled ?
Es meg haragodvan hw vra , adaa hwtet az porozloknak , myglen meg ffyzethnee kezenſeghes adoſſagat .
Ezenkeppen teezen ti veletek az en menyey atyam es , ha meg nem boczatand myndentek hw attyaffyanak hw zywe zerent .
Tyzen kylencz Cap 
Es leen  hog̋ mykoron el veeghezte vona mynd ez bezeedeket Jeſus , kywe nyomoteek galyleabol , es yewee Jordan vyzeenek atala Judeanak hataryra .
Es keweteek hwtet ſok ſereghek , es meg vygaztaa hwket {413} ot .
Es yarwlwan hw hozya az ffariſeoſok , keeſerthwen hwtet , mondwan : Ha yllyk embernek mynden ok veteeſſel hw feleſſeghet el yzny .
Ky ottan felelwen monda hw̋nekyk : Honnem olwaſſtatok , mert ky teremtó̗ttee az embert kezdedben , fyrffyw es azonyallat zerent teremtette hwket , es monda : Ez okaerth haggya el ember hw attyat es annyath , es feleſeeghez eegyeſſwl , es leznek ketten teſthben eggyek .
Azert ymaran nem mondathnak kettó̗nek , de egy teſth .
Kyket azert yſten egybe eeggyeſeytet , azokat ember el ne valazya .
Mondanak azert hw̋neky : Hat myre paranczolta Moyſes vtalathnak kó̗nyveet adny ollyanoknak , es el boczatany ?
Es monda hwnekyk : Mert Moyſes ty zyweteknek kemenſeeghere enghette nektek ty feleſeghteket el hanny ; kezdetthwl foghwa kedeg nem vgy volt .
En kedyg azt mondom tynektek : mert vala ky el hagyangya hw feleſſegheet , hanem czak paraznaſaghnak okaert , es maſth veyend hozya , vethkezyk ; es ky el hagyattat veyend , vethkezyk .
Mondanak hwneky az tanythwanok : Ha eellyen kezeſkó̗deſnek oka vagyon embernek az azzonyallathal , hat nem yllyk hazaſkodny , awag̋ felekó̗zny .
Ky ottan monda hwnekyk : Nem myndenek foghatyak ez bezedet , de czak kyknek enghettetó̗t .
Mert vannak  kyk hw annyoknak mehethwl foghwa azonkeppen zylettenek ; es vannak , kyk ember myat lettenek ; es van̄ak  kyk ennenmagokat meg zoroyttottaak menyeknek {414} orzagaert .
Ky foghattya , foghya .
Akoron hozanak hw neky apro gyermekeket  hog̋ reaok vethnee hw kezeet , es ymadna hw erettet .
Az tanoythwanok kedyg meg rongallyak vala hwket .
Jeſus kedeg monda hwnekyk : Hagyatok el az aprokat , es ne akaryatok hwket meg tyltany en hozyam yw̋ny , mert ellenekee menyeknek orzaga .
Es hog̋ ezt monta vona , reaok vetee hw kezeet , es el meene eennen .
Es yme egy ember eleybe yarwlvan monda hw neky : De yo meſter , my yot teegyek , hog̋ az erek eletet veheſſem ?
Ky ottan monda hwneky : Myt kerdez enghemet az yorol ?
Czak az egy yſten yo .
Ha kedyg az erek eelettre akarz be menny , tarcz paranczolatot .
Ottan monda : Mellyeket ?
Jeſus ottan felelee mondwan : Gylkoſſagot ne teegy .
Ne paraznalkogyal .
Ne wroz'' .
Hamyſſ tanoſagatok ne mongy .
Tyztellyed te atyadat  anyadat .
Es zereſſed te baratodat  mykeppen tennen magadat .
Ottan monda hwneky az yffyw : Ezeket en mynd meg tartottam es yffywſagomthwl foghwa .
Myt kel meeg teennem ?
Monda hwneky Jeſus : Ha akarz'' teekelletes lenned , meny el , es myndent , kyket byrz'' , agy el , es add zeghenyeknek , es lezen teneked keenczed menyorzaghban ; es yw== ==el , kó̗weſſ enghemet .
Mynt kedyglen hallotta vona az yffyw ez bezedet , nagy banattal el teree , mert ſok kazdagſagot byr vala .
Jeſus kedyglen ottan monda hw̋ tanoythwanynak : Byzon mondom tynektek , hog̋ az kazdag yghen nehezen megyen be menyeknek orzagaban .
Es meg mōdom tynektek : Mert kynnyeb az teweenek a'' tew fokan atal menny , honnem az kazdaghnak {415} menyeknek orzagaban be ferkezny .
Halwan kedeegh ez eellyen bezedeket az tanoythwan̋ok , yghen czodalkoznak vala rayta mondwan : Azert ky lelhety ydweſſeghet ?
Rea''ok tekenthwen kedyg Jeſus monda hwnekyk : Emberek kezet ez lehetetlen , de yſtennel myndenek lehetſegheſek .
Ottan felelven peter monda hwneky : yme my myndent el hattwnk , es kó̗wethwnk teghó̗det ; azert my lezen ertte my nekwnk .
Jeſus kedeg monda hwnekyk : Byzon mondom ty nektek , hogy ty  kyk kó̗wettek enghemet , az wyonnan valo zyleteeſben , mykoron yltependyk embernek ffya hw yſtenſeghenek zekyben , yltek ty es tyzen ket zekeken , yteelven Izraelnek tyzen ket nemzetyt .
Es mynden  ky elhagyangya hazat , attyaffyayth , awagy hwgayt , attyat awagy annyat , hw̋ feleſeghet , fyayt , awag̋ mezeyt en newemert , zaaz annyt vezen erette , es erek eletet nyer .
Sokat kedeglen leznek elſó̗k vtolſok , es vtolſook elſek .
Hwz Cap 
Haſonlatos menyeknek orzaga czalados emberhez , ky hollal elezer ky mene myveſeket fogadny hw zeló̗eeben .
Az zeghó̗dſeg kedyg meg lewen a'' myweſekkel egy napy peenzben , kylde hwket hw zeló̗yeben .
Eſmeg ky menwen harmad horan , lata eegyebeket es alwan hewolkodokat az pyaczon , {416} es monda hwnekyk : Mennyetek el ty es az en zelemben , es my ygaz leyend , meg adom tynektek .
Azok ottan el meneenek .
Eſmeg ky menee hatod es kylenczed horan , meg azonkeppen teen .
Tyzen eggyed horan meg ky menee , es leele egyebeket alwan , es mond hwnekyk : Myt allotok eth ez nap eſtyg hewolkodwan ?
Mondanak hwneky : Mert ſenky nem fogadot el mynket .
Mond hw nekyk : Mennyetek el ty es az en zelemben .
Mykoron kedeg eſthve let vona , monda az wr hw vynczelereenek : Hyd eló̗we az myweſeket , es fyzeſd megh hw ywtalmokat , el kezdwen az vtolſokrol mynd az elleſekyglen .
Mykoron azert eló̗we yw̋ttenek vona , kyk tyzen egyed horan ywttenek vala , myndenyk anny peenzt ven .
Eló̗we yween az elſek ees , aloyttak  hog̋ tebbet vonanak veyendó̗k , azok es annee peenzt venek .
Es zwggodnak vala az czalados atya ellen , mondwan : Azok czak eegy horayg , es hozyank haſonlatoſſaa teed hw̋ , kyk az tellyes napnak terheet es heweeth hordoztok .
Az vr kedeg felelwen eg̋nek hw̋ kezzelek monda : Baratom , nem teezek teneked bozzwſagot .
Nem de egy napy penzbe zeghettel ee meg en velem ?
Vedd fel  a'' my tyeed , es meny el .
Annyt akarok kedyg ez vtolſonak es adny , mynt teneked .
Awagy nem yllyk ee ennekem azt tennem , kyth akarok , awag̋ az te zemed ee alnok , mert en yo vagyok ?
Ezenkeppen leznek az vtolſok elſó̗k , es az elſek vtoſſook ; mert ſokat az hywataloſok , es keweſek {417} az valaztatoſok .
Es fel menwen Jeſus Jerwſalemben , veve ffel tytkon hw tanoythvanyt , es monda hwnekyk : yme ffel megywnk Jerwſalemben , es embernek ffya el adatyk az papy feyedelmeknek es yraſthwdoknak , es el karhoztattyak hwtet halarra .
Es el agyak hwtet ydeghen neepeknek czwffolnya , meg oſtoroznya es meg fezeytenye , es harmad napon ffel tamad .
Akkoron eleybe yarwla zebeoſ ffyaynak annya hw̋ ffyaywal , ymadwan , es kerwen vala myt hw thwle , ky monda hw neky : Myt akarz ?
Monda hwneky : Mongyad  hogy ez en ket ffyaym yllenek , eggyk te yogodra , maſyk te balodra az te orzagodban .
Felelwen kedyg Jeſus monda hwnekyk : Nem thwgyatok  myt keeryetek , yhattyatok ee az pohart , kyt en ywando vagyok ?
Mondanak hwneky : yhattyok .
Ottan monda hw̋nekyk : yollehet az en poharomat yzyatok , yllny kedeg az en yogomrol , es en balomrol , nem en athatom tynektek , de kyknek zereztetwen vag̋on en atyamthwl .
Es halwan ezt az tyze , yghen bozzōkodanak az ket atyaffyakra .
Jeſus kedegh hozya hywan hwket , monda hwnekyk : Thvgyatok  hog̋ az pogan nepnek feyedelmy vralkodnak rayttok , es kyk nagyobak , hatalmaſſagot teeznek hw raytok ?
Nem wg̋ lezen ty keztetek ; de valaky ty keztetek nagyob akarand leennye , legyen ty zolgatok ; es ky akarand ty keztetek elſe lenny , legyen ty zolgatok ; mykeppen embernek ffya nem yewt zolgaltathny , de zolgalny , es ad ny {418} hw lelket ſokaknak valthſagaara .
Es mykoron Jerykobol kywe nyomottanak vona , kó̗weteek hw̋tet ſok ſereghó̗k ;
es yme ket vakok ylwen az wt felen , halwan  hog̋ Jeſus mennee el azō , fel zowal kyayttanak mondwan : Vram , dauidnak ffya , ergalmaz'' my velw̋nk .
Az ſereghó̗k kedeg rongallyak vala hwket , hog̋ veztegleneenek .
Azok kedyglen an̄al== ==eſ ynkab ywethnek vala mondwan : Vram , dauidnak ffya , ergalmaz'' myvelw̋nk .
Es meg alwan Jeſus hozya hywa hw̋ket  es monda : Myt akartok  hog̋ tegyek tynektek ?
Mondanak azok : Vram , hog̋ nyllʼʼanak meg mynekw̋nk zemeynk .
Megkenyerwlwen kedyg hw raytok Jeſus , ylletee hw zemeket , es legottan latanak , es kewetik vala hw̋tet .
Hwzon egy Cap 
Es hog̋ kezelghetet vona Jeſus Jerwſalemhez , es yewt vona bethffage new varoſban oliuetimnek hegyere , akoron boczata el ket tanoythwanyt , mondwan hwnekyk : Mennyetek el ez varoſban , ky ty ellentek vagyon , es ottan talaltok egy meg keteth zamarth hw ffyawal : ogyatok el  es hozyatok en nekem .
Es ha ky vala myt zoland , mongyaatok , mert ezekkel vramnak dolga vagyon , es legottan el enghedy hwket .
Ezek kedyg mynd ezenkeppen bel teleenek , hog̋ bel telneek a'' bezedes proffetanak myatta mondwan : Mongyatok ſyonnak leanyanak : yme az te kyralyod el yw̋t teeneked kegyelmes , ylwen az zamaron , es hw̋ kyſded {419} ffyan .
El menwen azert az thanoythwanok , azonkeppen teenek , mynt hw̋nekyk paranczolta vala Jeſus .
Es el hozwan az zamart hw̋ ffyawal , es reaok tereythwen hw rwhayokat , hw̋tet felw̋l reaya ylteteek .
Az ſokſaghw ſeregek kedeglen el hymteek hw rwhayokat az wton , nemellyek kedeglen az faakrol agakat metelnek vala , es el hymtyk vala az wton .
Az ſereghek kedeg , kyk elette es vtanna mennek vala , kealttyak vala mondwan : Dyczeſegh dauid ffyanak , aldot  ky yewt vrnak neweben , dyczeſeg menynek magaſſagaban .
Es hog̋ be ywtot vona ihs Jerwſalemben , meg yndwla mynd az tellyes varaſſ mondwan : Kyczoda ez ?
az nepeket kedyg mondnak vala : Ez az Jeſus proffeta galyleanak Nazareteebó̗l .
Es be menwen ieſus Iſtennek templomaban , ky hannya vethy vala az ot arwlokat es veevó̗ket a'' templombol , es az peenz valtoknak aztalokat , es az galamb arwloknak zekó̗ket fel forgataa , es monda hw̋nekyk : yrvan vagyon : az en hazam ymaczaghnak hazanak hywattatyk .
Ty kedeg tettetek hwtet lattroknak barlangawa .
Es hozya yarwlanak mynd az vakok es ſanthak azon templomban , es meg vygazta hwket .
Lathwan kedeg ezt az papy feyedelmek , es az yraſthwdok , myt mywel , es az apro g̋ermekeket eenekelwen , es mondwan : Dyczeſeeg dauid ffyanak , meg bozzwlak es mondanak hwneky : Hallod ee myt mondnak ezek ?
Monda hwnekyk Jeſus : yol , ſoha nem olwaſtatok ee ?
mert az aproknak , es {420} emtetó̗knek zayokbol veeghezted el az dyczeretet .
Es ott el hagywan hwket , ki mene az varoſbol Bethanyaban , es ot lakozwan tanoyttya vala hwket yſtennek orzagarol .
Hollal eſmeg az varaſban terween , meg ehezeek , es lathwan egy ffyghe ffat az wt ffelen , hozya meene , es ſemyt nem leele hw raytta , czak azon lewelet ,
es monda hw̋ neky : Soha te thwled gymelcz ne teremyen mynd erekkee .
Es ottan meg fonyada az ffygeffa .
Ezt lathwan az tanoythwanok , czodalkozanak raytta mondwan : yme mykeppen ottan meg fonyada .
Felelwen kedyg Jeſus monda hwnekyk : Byzon mondom tynektek , ha hytetek leyend , es nem tebolgandotok , nem czak ez ffygheffanak tezytek ezt .
De ha meeg ez heg̋nek mondangyatok : ved ffel magadat , es veſd az tengherben , meglezen .
Es myndeneketh  kyket keerendetek ty ymaczaghtokban hywen , veezytek .
Es mykoron az templomban yewt vona , eleybe keleenek az papy feyedelmek es az nepeknek veeney mondwan : Ky hatalmaban tezed ezeket , es ky atta neked ez nag̋ hatalmat ?
Felelwen kedyg Jeſus monda hw̋nekyk : Kerdlek en es tyteket eg̋ bezeden , kyth  ha ennekem meg mondandotok , en es megh mondom tynektek  ky hatalmaban tezem ezeket .
Janoſnak kereztó̗leſe honnan vala : menybel ee , awag̋ emberekthw̋l ?
Azok kedig gondolſyak hw̋ magogban mondwan : Ha mōdangyok  hog̋ menybó̗l , ottan azt mongya mynekwnk : Myre azert nem hyttetek hw neky ?
{421} Ha kedyg mondangyok , hogy emberekthwl , feelʼʼwnk az neepthw̋l .
Mert Janoſt vg̋ tarttʼʼak vala  mykeppen proffetat .
Mondanak azert : Nem thwgyok .
Ottan hew es vg̋ monda nekik : En ſem mondom meg tynektek , ky hatalmaban tezem ezeket .
De my lattatyk ty nektek ?
Egy embernek valanak ket ffyay .
Es mōda az elſenek : ffyam  meny el ma az zeló̗be myvelny .
Az kedyg monda : nem akarok men̄y .
De annak vtanna penitentiara terven elmenee .
Az maſodykhoz yarwlwan monda meg azonkeppen .
Az kedyg ottan monda : El meegyek  Vram .
Es nem meene el .
Mellyk ez kettó̗== ==kó̗zzol tellyeſeyte be hw̋ attyanak akarattyaak ?
Mondanak hwneky : az elſe .
Ottan monda hw̋nekyk Jeſus : Byzon mondō tynektek : hog̋ az nylwan valo byneſek , es az paraznak eló̗l veznek tyteket yſtennek orzagaban .
Mert el yewe hozyatok Janos ygaſſaghnak vtan , es nem hywetek hw̋neky , az nylwanvalo byneſek kedyg es az paraznak hynek hw̋neky .
Ty kedyglen lathwan , penitentiat ſem veetek annak vtanna , hog̋ hynneetek hw̋neky .
Maſ peldat halgaſſatok .
Vala eg̋ czalados ember , ky zeló̗t yltetee es ſewennyel kó̗rw̋l foglalaa , es ſaytok zerzee hwbelee , es tornyot raka hw kó̗zepette , es ada hw̋tet az myveſeknek , es hozyw vttra menee .
Mykoron kedeg az hw̋ gymelczenek ydeye el ywtot vona , kylde el hw zolgayt az myweſekhez , hog̋ be gyeyteneek hw gymelczeet .
De az myweſek meg foghwan hw̋ zolgayt , ne mellyet {422} kezzelek meg vagdalanak , nemellʼʼet meg ó̗lenek , nemellyet kedyg meg kewezeenek .
Maſodzer kylde eegyeb zolgakat  tebbeket az elſeknel , azoknak es azonkeppen teenek .
Vtolzor boczata hw̋ hozyayok hw̋ egyetlen eg̋ ffyat mondwan : meg zegyenlyk az en ffyamat .
A myweſek kedeglen lathwan hw ffyat , mondanak hw magokban : yme hol az erekes , yertek el , ó̗llyek meg hwtet , es myenk lezen az erekſegh .
Es meg foghwan hw̋tet , ky veteek az zeló̗bó̗l , es meg ó̗leek .
Mykoron azert el ywend az zelenek hw̋ vra , myt tezen az ollyan myveſeknek ?
Mondanak azok : Az gonozokat gonozwl vezty el , es az zeló̗t egyeb myweſeknek aggya , kyk hw ydeyben gymelczet aggyak .
Ottan monda hwnekyk Jeſus : Soha nem olwaſtatok e az yraſban : Az kó̗wet , kyt meg vtalanak a'' myveſek , leen az zeghelethlen feye 
Wr yſtenthw̋l len ez , es czodalatos my zemeynknek elette .
Azert mondom tynektek : Mert el veetetyk ty thw̋letek yſtennek orzaga , es adatyk ydeghen nepnek , gymelczeet teyendó̗nek .
Es ky eſendyk e kewre , meg tó̗retyk : es kyre kedyg eſendyk , meg tó̗ry hewteth .
Es hog̋ hallottaak vona az az papy feyedelmek es az ffariſeoſok hw̋ pelda bezeedet , ottan meg yſmereek  hog̋ hew rolok mondana .
Es akarwan hw̋teth megh fogny , feelenek az ſereghekthwl , mert mykeppen proffetat , vg̋ tarttyak vala hewteth .
Es felelwen Jeſus , zola eſmeg pelda bezed zerent hewnekyk mondwan : {423} Hwzon kett Cap 
Haſonlatos menyneknek orzaga ember kyralhoz , ky menyekzó̗t ten hw ffyanak , es el boczataa hw zolgayt bel hywny a'' hywataloſokat a'' menyekzó̗ben , es nem akarnak vala yewny .
Eſmeg kylde eegyeb zolgakat mondwan : Mongyatok a'' hyvataloſoknak : ym az en ebeedemet meg zerzettem , en thwlkaym es hazy madarym meg ó̗lettenek , es myndenek keezen vannak , yw̋yetek el a'' menyekzó̗ben .
Azok kedeeg nem akaranak yw̋ny , es yonkaban el meenenek , nemelʼʼ hw̋ falvyaban , nemelʼʼ kedyglen eegyeb dolgara .
A' tebby kedeg meg fogaak hw̋ zolgayt , es bozzwſaggal yllethwen meg ó̗leek hw̋ket .
Az kyralʼʼ kedyg  hog̋ ezt hallotta vona , meg haragweek , es el boczathwan hw ſereghyt mynd el vezte az gylkoſokat , es hw̋ varaſokat ffel eghetee .
Es monda hw zolgaynak : yollehet a'' menyekzek keezek , de kyk hyvattanak vala , nem voltanak meltok .
Menyetek el azert az vtaknak eſweenyre , es vala kyket hol talalandotok , hywyatok az menyekzeben .
Es ottan ky menwen hw zolgay az vtakra , ffel gyeyteek  kyket hol talalanak , yokat es gonozokat es bel teleek az menyekzó̗ vendeegekkel .
De mykoron az kyral be ment vona , hog̋ lathna'' az vendegheket , es lata ot egy embert , kynek nē vona menyekzehez valo rwhaya , es mōda hewneky : Baratom , hog̋ yettel eede be , hol nynczen meenyekzey rwhad ?
Az kedyglen {424} meg nemwla .
Ottan monda az kyral hw̋ zolgaynak : Meg ketezwen hw̋ kezeyt , es labayt , veſſetek hw̋tet az kylſe ſetetſeghekre , ot lezen ſyralom , es fogaknak czykorgataſa .
Mert ſokat vannak hyvataloſok , de keweſek az valaztatoſok .
Ezt halwan ottā el meneenek az ffariſeoſok  es tanaczot tartanak , mykeppen meg foghnak Jeſuſt hw̋ bezeedeben .
Es kyldeek hozya hw̋ tanoythwanyt , herodeſnek zolgaywal mondwan : Meſter , thwgyok  hog̋ ygaz vag̋ , es az yſtennek vtat ygazan hyrdeted , es nynczen gondod vala kyrel , es nem nezed embereknek zó̗melyt .
Mongyad meg azert mynekw̋nk , my lattatyk teneked ?
Illyk ee adot adny czaſarnak , awag̋ nē ?
Meg yſmerwen kedeg Jeſus hw̋ alnokſagokat , monda : Myt keſertó̗tó̗k enghemet , kepwtalok ?
Mwtaſſatok megh ennekem az adonak peenzet .
Azok kedeeg penzt adanak neky .
Es monda nekik Jeſus : kye ez keep , es a'' kerwl valo yras ?
Mondanak hw̋neky : czaſare .
Ottan monda hw̋nekyk : Aggyatok meg azert  ky czazare , es ky yſtenee .
Es halwan ezt yghen czodalkozanak raytta , es ot hagywan hw̋tet , el meneenek onnan .
Azon napon yarwlanak eleyben az ſaduceoſok , kyk mongyak  hogy az fel tamadas nynczen .
Es meg kerdek hw̋tet mondvan : Meſter , Moyſes mongya , hog̋ vala ky meg haland , es magzattya nem le̋end , hog̋ annak attyaffya vegye az hw̋ feleſeghet , hog̋ attyaffyanak magwat fel tamazya .
Valanak azert my nalwnk het atyaffyak .
Es {425} az elſe felet veven hw̋ maganak , meg hala , es magot nem hagywan , zalla feleſeeghe attyaffyara , az es ky mwleek , azonkeppen mynd heten ky mwlanak .
Vegre myndennek vtanna az azonyallat es ky mwleek .
Azert az fel tamadaſnak ydeyn , kye lezen az feleſeegh ?
mert mynnyayan yſmerteek hwtet .
Felelwen kedyg Jeſus monda hw̋nekyk : Tewelgó̗tó̗k  nem erthwen az Iraſth , ſem Iſtennek ereyt .
Mert az fel tamadaſban ſem felekó̗znek , ſem hazaſſagra nem adathnak , de leznek  mykent iſtennek angyaly menyorzagban .
Nem olvaſtatok ee az meg holtaknak tamadaſarol , mert meg vagyon mondwan iſtenthewl tynektek : En vag̋ok Abrahamnak yſtene , es Iſaaknak yſtene , es Jacobnak yſtene ?
Nynczen az hallottaknak yſtene , de eeleknek .
Es halwan ezt az nepek czodalkozanak az hw̋ nag̋ thwdoman̋an .
Az ffariſeoſok es halwan , hog̋ czendeſſeghet vetó̗t vona Jeſus az ſaduceoſoknak , ottan eg̋be gywleenek , es meg kerdee hw̋tet egy terventhwdo kezzeló̗k , keſerthwen hw̋tet mondwan : Meſter , mellyk az nagyob paranczolat az tó̗rvenben ?
Monda hw̋neky ieſus : Zereſſed te vradat yſtenedet , te tellyes zyvedbó̗l , tellies lelked zerent , es tellyes elmeed== ==zerent .
Ez az nagyob es elſe paranczolat .
Az maſodyk kedeeg haſonlatos ehó̗z : zereſſed te baratodat  mykeppen te baratodat .
Ez ket paranczolatokban az tellyes terveen fyg es az proffetak .
Egyben hywan kedeg az ffariſeoſokat , meg kerdee hw̋ket {426} Jeſus mondwan : My lattatyk ty nektek a'' Criſtoſrol , ky ffya legyen ?
Monnak hw̋neky : David ee .
Monda ottan hw̋nekyk : Mykeppen azert dauid hywya hw̋tet lelekben vranak mondwan : Dixit dn̄s Dom̄o meo etc .
Monda vr en vramnak : ylʼʼ en yogaymra , myglen vethem te ellenſegheydet te labaydnak alaya .
Ha azert dauid hywya hw̋tet vranak , hog̋ lehet hw̋ ffya ?
Es ſenky nem felelhet vala hw̋neky egy yghet es .
Es ſenky nem mereezlek az napſaghtwl foghwa hw̋tet tovaba vala mynd kerdeny .
Hwzon harom Cap 
Annak vtanna Jeſus zola az ſeregheknek , es hw tano''tvanynak mondwan : Moyſeſnek yteló̗ zekyn yleenek az yraſthwdok es az ffariſeoſok .
Myndent azert vala myt mondannak tynektek  meg tarczatok , es meg tegyetek .
Az hw̋ myvelkó̗dettyek zerent kedeeg ne akaryatok czelekedny .
Mert czak mongyak  es nem teezyk .
De kethnek nehez es el vyſelhetetlen terhet , es nepeknek hatokra vetyk ,
hewk kedegh czak wyokkal ſem akaryak yllethny .
Azert mynden dolgokat vg̋ tezyk  hog̋ czak lattaſſanak embereknek elette ; el zeleſeytyk hew galleerokat , es nagyoboyttyak hw rwhaoknak peremyt .
Zerethnek elſe helt lakodalmokban , es elſe allaſth hw ſynagoga''okban , es fel kezeneteket a pyaczon , es neweztethny emberekthwl meſternek .
Ty kedeglen ne akaryatok hywattatny meſtereknek , mert egy az ty meſtertek , {427} mynnyayan kedeglen ty attyaffyak vattok .
Es atyat ne akaryatok ty hywnya ez felden ; mert eg̋ az ty atyatok , ky menyben vagyon .
Se ne hywattaſſatok meſternek , mert az ty meſtertek egy  az xp̄us .
Ky nagyob ty kezzeletek , az lezen ty zolgatok , ky kedeglen magat meg alazangya , fel magaztatyk , es ky hw magat fel magaztatangya , meg alaztatyk .
Yay kedyglen tynektek  yraſthwdok es ffariſeoſok , kepwtalok , kyk bel rekeztytek menyeknek orzagat embereknek elettek .
Mert ty be nem mentek , es kyk be akarnanak menny , ſem hagyatok .
Yay tynektek  yraſthwdok es ffariſeoſok , kepwtalok , kyk meg emeztytek ó̗zwegyeknek hazokat hozyw ymaczagokat tewen ;
annak== ==okaert meellyebben vezytet az yteeletet .
Yay tynektek  yraſthwdok es ffariſeoſok , kepwtalok , ky kó̗rwl kerenghytek az tenghert es a feldet , hogy zerezyetek egy hytethlenth , es mykoron a'' meg leend , teegyetek hw̋tet kethzerrel nagyohban karhozathnak helyeere , mynt ty magatok .
Yay tynektek yraſthwdok es zerzeteſek , keppwtalok , vakoknak vezerló̗y  kyk mongyatok : vala ky eſkendyk az yſtennek templomara  ſemy az , vala ky kedeg eſkendyk az templomnak keenczere , vethkó̗zyk .
Oh bolondok es vakok , mellyk azok== ==kezzel nagyob ?
Az arany ee , awag̋ az templom  ky meg zentely az aranyat ?
Towaba meg azt mongyatok : Vala ky eſkendyk az oltarra , ſemy az , vala ky kedeg eſkendyk az ayandekra , {428} ky hew raytta vagyon , vetkó̗zyk .
Oh vakok , mellyk nagyob azok kezzel : az ayandek ee awagy az olthar , ky az ayandekot meg zenthely ?
Valaky azert eſkewzyk az oltarra , eſkwzyk mynd azokra es , kyk hw̋ raytta vannak , es ky eſkó̗zyk az templomra , eſkó̗zyk mynd azokra es , kyk hw̋benne vannak es lakoznak .
Es ky az menyorzagra eſkezyk , eſkezyk yſtennek zekyre , es arra  ky hw̋ benne yl .
Yay tynektek yraſthwdok es zerzeteſek , keppwtalok , kyk dezmallyatok az meentaath , kó̗meenth es cymynom ffyweketh , es el hattatok  kyk nehezebbek az tó̗rwenben : iteletet , yrgalmaſſagot es hytet .
Ezeket ylló̗t teenny , es azokat el nem hanny .
Vakoknak vezerló̗y , kyk ky pó̗kytek az zwnyogot , es az teweet el nyelytek .
Yay tynektek yraſthwdok es zerzeteſek , keppwtalok , kyk ty pohartokat es kannatokat kywl meg tyztoyttyatok , beló̗l kedyglen ty magatok rakwa vattok ragadozaſſaſ es fertelem̄el .
Oh vak ffariſeos , tyztoycz meg elezteb te poharodnak  kannadnak belſe== ==rezeet , hog̋ az es tyzta legyen  ky kywl vagyon .
Yay tynektek yraſthwdok es zerzeteſek , kyk haſonlatoſok vattok az meg feyereytet koporſokhoz , kyk kywl lattatnak embereknek zepeknek , beló̗l kedyglen tellyeſek hallottaknak tetemeywel , es mynden rwthſaggal .
Ezenkeppen ty es kywl yollehet lattattok embereknek ygazaknak , beló̗l kedeg rakwan vattok kewelſegghel es alnokſaggal .
Yay tynektek  yraſthwdok es zerzeteſek , keppwtalok {429} , kyk wyoyttyatok az proffetaknak koporſoyokat , es zepeytytek az ygazaknak temeteeſeket , es azt mongyatok : Ha az== ==my reghy atyaynknak ydeykben volthwnk vona , nem volnank tarſſok hw̋nekyk az proffetaknak veeró̗k ontaſaban .
Azert byzonſagra vattok ty magatoknak , mert azoknak maradeky vattok , kyk az proffetakat meg ó̗lteek , ty kedeglen tellyeſeyczetek be ty atyatoknak zamyth .
Merghes gyg̋oknak fayzaty , mykeppen tawoztattyatok el az erek karhozathnak yteeletyk ?
Annak okaert yme en kyldek ty hozyatok proffetakat es bó̗lczeket es yraſthwdokat ; es hw̋ kezzelek nemellyet meg ó̗ltó̗k , es meg fezeytetek , es nemellyet meg oſtoroztok ty ſynagogatokban , es yldezytek varaſrol varaſra ; hogy mynden ygaz veer ty reatok zallʼʼon , ky kywe ó̗tletet ez feldnek zyneen az ygaz Abelnek verethw̋l foghwan mynd az barachyas ffyanak Zakariaſnak vereyglen , kyt megh ó̗leetek az templomnak es az oltarnak kezette .
Byzon mondom tynektek : mert ezek mynd ez nemzettre yewnek .
Jerwſalem ! Jerwſalem ! ky meg ó̗ló̗d az proffetakat  es meg kó̗wezed azokat , kyk te hozyad boczattattanak , hanzor akarttam az te ffyaydat egybe gyeyteny , mykeppen az tyk gyeytty hw̋ ffyayt hw̋ zarnay alaa , es nem akarad ?
Yme el hagyattatyk az thy hazayd pwztaſagra .
Mondom kedeg ty nektek : ez napſaghtwl foghwa enghem nem lattok , myglen mongyatok : Aldot  ky yewt Vrnak neweben .
{430} Hwzon neegy Cap 
Es ki nyomothwan Jeſus a'' templombol megyen vala .
Es yme eleyben yarwlanak hw̋ tanoythwany  hog̋ megh mwtathnak hewneky a'' templomnak draga rakaſat , hw kedeg ffelelwen monda hw̋nekyk : Lattyatok ee mynd ezeket ?
Byzon mondom tynektek  hogy eeth kew kewen nem marad , ky el nem tó̗rettetyk .
Mykoron kedeg ylne az oliuetymnek hegyen , yarwlanak eleyben hw̋ tanoythwany tytkon mondwan : Mongyad meg mynekw̋nk : mykoron leznek ezek , awag̋ my lezen yeg̋e az the el yevetelednek es ez vylaghnak ez veeghezetynek ?
Es felelwen Jeſus monda hw̋nekyk : Laſſatok  hog̋ vala ky tyteket el ne hyteſſen .
Mert ſokak yewnek en newemben mondwan : en vagyok a Criſtos , es ſokakat el hytethnek .
Mert hallotok megg ty hadakat es hadaknak hyreeth ; laſſatok  hog̋ megh ne haborogyatok : mert zykſegh ezeknek bel telny , de nem lezen ottan veegh .
Tamad kedyg nep nepre , es orzag orzagra , es leeznek deghalalok , es ehſeeghek , es hel== ==zerent feld yndwlaſok .
Mynd ezek kezdety az keſerwſeghnek .
Akkoron vonznak tyteket nyomorwſagra , es meg ó̗lnek tyteket , es leztek gyló̗ſegben mynden nepeknel az en newemeerth , es akoron nagy ſokak tantorodnak meg , akoron es egymaſth el arwllyak , es egy maſth gyló̗lyk .
Es akoron ſok hamys proffetak tamadnak , es ſokakat hytetnek el , es mynek== ==okaert meg ſokaſſwl {431} az alnokſaag , meg hydeghw̋l az zereteth .
Ky kedeglen veghyg megh maradand a'' yoban , az ydwezw̋l .
Es predicaltatyk az menyey zent ewangeliom mynd ez tellyes vylagon , mynden rendbely nepeknek byzonſagara , es ottan el yw̋ az veghezet .
Mykoron azert latangyatok az nag̋ pwztaſaghnak eektelenſeghet , kyt meg vagyon mondwan daniel proffetathwl alwan az zent hellyen  ky olvaſſa , erczee !
Akkoron kyk Judeaban vannak , fwſſanak a hegyekre , es kyk az haaz heeyan , le ne zallyon ſenky vala myt a'' hazbol ky vynny ; es ky a mezen vagyon , ne teryen haza hw̋ kentheſeert .
Yay kedyglen az nezkó̗ſeknek es eeltetó̗knek az ydekben !
Ymathkozyatok kedygh  hog̋ ne leegyen az ty fwtaſtok telben , awag̋ ynnep napon .
Mert akoron lezen oly nag̋ haborwſagh , mynemw nem volt vylag kezdetythwl foghwa , ez may napyg ſem lezen .
Es czak az napok meg ne ryvydw̋ltettetenek vona , nem ydw̋ezwlne mynden teſth ; de az valaztottakert meg meg rywydw̋ltethnek az napok .
Akkoron ha ky tynektek mondangya : yme hol a' Criſtus , awag̋ amoth vagyon ; ne akaryatok hynny .
Mert akoron ſok hamys Criſtoſok , es hamys proffetak tamadnak , nagy nylvan valo yegyeket es czodakat teeznek , vgy annera , hogy meeg az valaztottak es tewelgheſben eſſenek .
Yme eleeb ky yelentettem tynektek .
Ha azert mondangyak tynektek : yme az pwztaban vagyon , ne akaryatok ky menny ; awagy : yme reytek helyen vagyon , ſemykeppen ne akaryatok {432} hynnye .
Mert mykeppen az menyey derghees , ky napkeleten tamad , es megh hallattyk mynd nap enezetyk : azonkeppen lezen embernek hw̋ ffyanak es yewetely .
Vala hol le̋end az teſth , oda gywlekeznek az keſelywk== ==ees .
Legh ottan kedegh , akkoron valo napoknak vtanna leth haborwſaghynak az nap meg homalyoſodyk , es az hold nem aggya hw̋ vylagoſſagat , es az czillagok az egbó̗l le hwlnak , es az menyey eró̗th megh yndwltathnak .
Es ottan ffel teczyk embernek ffyanak hw̋ yegye az eghen ; es ottā ſyrnya kezdnek mynden ez ffeldy nemzetek , es megh lattyak embernek ffyat ywny az men̋ey kó̗deghben , nagy eró̗wel es meltoſaggal .
Es el kyldy hw̋ angyalyt kyrtekkel es nagy zengheſſel , es egybe gyeyttyk az hew valaztottayt neegy zel ffeló̗l , eghnek magaſſathwl foghwa , mynd hw̋ hatarayokyglan .
Az ffyghe ffarol kedyglen vegyetek peldat : mykoron ymaran gyenghe aga vagyon , es az hw lewelee ky yteth , thwgyatok  hogy kó̗zel vagyon a' nyaar .
Azonkeppen ty es , mykoron latangyatok mynd ezeketh , thwgyatok , mert ymaran az ayton kó̗zel vagyon .
Byzon mondom tynektek : mert ez nemzet el nem mwlyk , myglen myndenek megh leznek .
Meny es feld el mwlnak , az en bezeedym kedyglen el nem mwlnak .
Az napot kedeg es az horath ſenky nem thwgya , ſem az menyey angyalok , ſem a'' ffyw , hanem czak en atyā .
Mykeppen azert leen Noenak ydeyn , azonkeppen {433} lezen ember ffyanak es yewethely .
Mert mykeppen valanak az vyz ezennek elette , eeznek , yznak , es felekó̗znek vala mynd azon napygh , mykoron be mene Noe az barkaban , es ſenky nem yſmerhetee , mygh el nem yw̋ee az vyz ó̗zó̗n , es myndenek elvezte : azonkeppen lezen ember ffyanak es ywetely .
Akkoron ketten leznek a mezen , eggyk valaztatyk , az maſodyk el hagyattatyk .
Ketten leznek ewrelwen az malomban , egyk el valaztatyk , az maſodyk el hagyattatyk , ketten leznek az agyban , egyk el valaztatyk , az maſodyk el hagyattatyk .
Vyg̋azyatok azert , mert nem thwgyatok  mely horabā ty vratok el yewendó̗ .
Azt kedeg azetekbē tarczatok : mert ha thwdnaa az czalados ember  mely horaban az orw el yew , byzonyawal vygazna , es nem hannaa hw̋ hazat megh aſny .
Azeert ty es legyetek kezek , mert nem thwgyatok  mely horaban embernek ffya el yewendó̗ .
Aloytod ee  ky legyen hyw es belcz zolga , kyt zerzet az wr hw̋ czalagyan , hogy agyon hw̋nekyk eetelth hw̋ ydeyben ?
Bodog az ollyan zolga , kyth  mykoron hw̋ wra el yewend , leelendy yo mywelkó̗dethben .
Byzon mondom ty nektek , mert mynden yozagan felette byzya hw̋tet .
Ha kedyglen az gonoz zolga mondangya hew zyweben : El keeſek az en vram yewny ; es kezdendy haborgathny hw zolga tarſyth , es eyendyk  yhandyk az torkoſokkal : el yw az zolganak hw̋ wra oly napon , mykoron nem vely , es az horaban , kyth {434} nem thwd , es megh ozttya hw̋tet , es hw̋neky rezeet vety az keppwtalokkal ; ot lezen ſyralom , es fogaknak czykorgataſy .
Akkoron haſonlatos lezen menyeknek orzaga tyz zyzekhez , kyk fel veven hw lampaſokat , ky menenek az vó̗leghennek es az yegyeſnek eleybē .
Ewtee kedeglen hw̋ kezzelek valanak bolondok , es ewtee belczek .
De az ó̗th bolondok ffel veeven hw̋ lampaſokat , nem veenek olayt hw veló̗k .
Az belczek kedyglen olait venek hw veló̗k hw edenyekben , es lampaſokkal .
Az vó̗leghen kedeg keſedelmet nyoythwan , el zwnyadanak mynd  es el alwanak .
Eeynek kedyglen kó̗zeppyn kyaytaſ leen : yme el yewt az vó̗leghen , menyetek ky eleyben .
Ottan fel keleenek mynd az zyzek , es ffel ekeſeyteek hw̋ lampaſokat .
Az Bolondok kedeg mondanak az belczeknek : Aggyatok nekw̋nk es az ty olaytokban , mert az my lampaſwnk meg alwznak .
ffeleleenek az belczek mondwan : Netalantal nem lezen elegh mynekwnk es ty nektek , mennyetek ynkab az vaſara , es vegyetek magatoknak .
Mykoron kedyglen venny menneenek , el ywta az vó̗leghen , es kyk kezek leenek , be menenek hw̋ vele az menyekzeben , es bel teeteteek az aytto .
Vegre kedeg el ywtanak az teb zyzek es , mondwan : Vram  Vram , ńyſſad meg mynekwnk .
Az kedyglen felelwen monda : Byzon mondom ty nektek , nem thwdlak tyteket {435} .
Vygyazyatok azert , mert nem thwgyatok az napot , es az horat .
Mert mykeppen az czalados ember hozyw vttra menwen , elewe hywa hw̋ zolgayt , es adaa hew kezekben mynden yozaghyt , es nemelnek ada ewt gheerat , nemelnek kettó̗t , es nemelnek egyet , kynek mynd hw̋ thwlaydon erey zerent , es azonnal el mene .
Az kedyglen  ky ewt gherat vet vala , es mene  es kereſkó̗dek hw veló̗k , es nyere maſ ewtet vtanna .
Azonkeppen az es  ky kettet vet vala , eſmegh kettet nyeree vtanna .
Ky kedeg egyet vet vala , el mene , es el aſaa a ffeldben , es el rekkente hw̋ vranak penzet .
Sok ydó̗ kedeg be telwen ywee meg az zolgaknak hw vrok , es zamot kezde vethny hw̋ veló̗k .
Es eló̗we yarwlwan  ky ewt gherat vet vala , eſmeg ewt gherat ada eló̗we mondwan : Vram , ewt gherat attal vala ennekem , es yme maſ ewt gherat nyerttem felette .
Monda hw̋neky az hw̋ vra : Oh yo es hyw zolgam , mert ez keweſen hyw votal , ennel tebre byzlak teghedet , yew̋ be te vradnak eremeben .
Elewe yarwla az es , ky ket gherath vet vala , es monda : Vram  ket gherath attal vala ennekem , es yme maſ kettet nyerttem felette .
Es monda annak es hw̋ vra : Oh yo es hyw zolgam , mert ez keweſen hyw votal , ymaran tebre byzlak teghedet , yew̋ be te vradnak eremeben .
Eleven yarwlwan az es , ky egy gherat vet vala , es monda : Vram , thwdom  hogy kemeeny ember vagy , ot es aratz'' , hol nem vetettel , es gyeytez  hol nem hymtettel {436} , es azon valo feeltemben el meenek , es el enyezteem az te gheradat a'' feldben ,
yme megh vagyon a'' tyeed .
ffelelwen kedeg hw̋ vra monda hw̋neky : Oh gonoz es reſth zolga , thwttad  hogy ot es aratok , hol nem vetettem , es gyeyttek  hol nem hymtettem ; yllet vona azert te neked az en penzemet az penz valtoknak hadnya , es el yewen , byzonyawal en meg vettem vona az enymet wſwrawal es .
Vegyetek el azert hw̋ thw̋le a gherat , es aggyatok annak , kynel tyz ghera vagyon , mert myndennek  kinek vagyon , adatyk hw̋neky , es bewelkó̗dyk ;
annak kedyglen , kynek nynczen , az es , ky lattatyk lenny , el veetetyk hw̋ thw̋le .
Es ez haznalathlan reſth zolgat veſſeetek az kylſe ſetetſeghekre , ot lezen ſyralom , es fogaknak czykorgataſy .
Mykoron kedyglen el yevend embernek hw̋ ffya hw̋ Iſtenſeghe zerent , es mynd hw̋ angyaly hw̋ velee , akoron yl hw̋ Iſtenſegheenek zekyben ; es eleybe gyeytethnek mynden nemzetek , es el valazttʼʼa hw̋ket eegy maſthwl , mykeppen az paztor el valazttya a'' yohokat a'' ghedelekthw̋l , es az yohokat allattya hw̋ yoghyarol , az ghedeleket kedeeg bal kezee feló̗l .
Es ottā mond az kyral azoknak  kyk hw̋ yogyarol leznek : yewetek el en atyamnak aldottay , veegyetek vylag kezdetythwl foghwa tynektek meg zerzet orzagot .
Merth ehezeem en , es ennem adatok ennekem , zomehozam , es ynnom adatok ennekem , zarandok valeek , es be fogadatok enghemeth , mezeytelen , es be ruházzátok enghemeth , koor {437} valek , es meg latogatatok enghemet , fogoly valek , es en hozyam yewetek .
Ottan felelnek hw̋ neky az ygazak mondwan : Vram , mykoron latthwnk teghedet ehezwen , es eetetthw̋nk , awag̋ zomehozwan , es ytalt atthwnk teneked , awag̋ mykoron lattwnk teghed vendeghet , es be fogattwnk , awag̋ mezeytelen , es rwhat attwnk teneked , es beteghen awag̋ a'' temleczben , es hozyad yettwnk teneked ?
Es felelwen az kyral , mond hw̋nekyk : Byzon mondom tynektek , valamyglen tetteetek egynek az en atyamffyay kezzel , mennel kyſſebnek , ennekem tetteetek .
Az vtan mond azoknak es , kyk hw̋ bal kezee feló̗l leeznek : Tawozyatok el thy atkoztak az erek tyzre , ky meg zerezteteth erdeghnek , es hw̋ angyalynak .
Mert ehezē en , es nem adatok ennekem eennem , zomehozam , es nem adatok ynnom , vendeg valeek , es nem fogadatok be , mezeytelē , es nem takargatatok be , koor es fogoly , es latogatatok meg enghemet .
Azok es ottā felelnek mondwan : Vram , mykoron latthwnk teghed ehezwen , es zomehozwan , vendeghet , beteghen , awag̋ fogſagban , es nem zolgalthwnk teeneked ?
Ottan felel azoknak es , mondwan : Byzon mondō tynektek , myglen nem tetteetek egynek ez aprok== ==kezzel , ennekem ſem tetteetek .
Es ez meg lewen , ezek mennek az erek kenra , az ygazak kedeeglen az erek elettre .
{438} Hwzon hatth Capitulum 
Es leen mynt Jeſus el vegezte vona mynd ez bezedeket , ottan monda hew tanoytthwanynak : Twgyatok ee , hog̋ nyegyed nap wtan hoſwet lezen , es embernek ffya el arwltatyk  hogy meg fezeyteſſek ?
Akkoron egybe gywleenek az papy feyedelmek es az kez nepnek veeney , az papy feyedelemnek tanacz hazaban , kynek newe vala kayffas .
Es tanaczot tartanak , hog̋ czalardſaggal meg fognaak , es meg ó̗lneek .
Vgy mondnak vala azert : Ne az ynnepnapon , netalantan remw̋les lezen az nep== ==kezet .
Mykoron kedeg vona Jeſus Bethaniahan , poklos Symonnak hazanal , yarwla hw̋ hozya eg̋ azonyanyallat eg̋ pohar draga kenettel , es enthee az le telepedethnek hw̋ ffeyeere .
Lathwan kedeg az tanoythwanyok , nagyon meg haborodanak raytta mondwan : Mynemw̋ nag̋ vezedelmes dolog ez ?
Merth el adathattatyk vala ez , es zeghenyeknek adathatot vona .
Meg yſmerwen kedeg Jeſus , monda hw̋nekyk : Myt nehezettek ez azonyallatra , mert yo dolgot czelekó̗dek en rayttam .
Nam myndenkoron az zeghenyek veletek vannak , enghem kedeglen nem myndenkoron tarthattok veletek .
ó̗nthwen kedeg ez azonyallat ez kenetet az en teſtemre , zerze enghemet el temeteeſre .
Byzon mondom tynektek , vala hol predicallangyak ez ewangelinmot ez zeles vylagon , mongyak  hog̋ ennek emlekó̗zetyre tettee .
Ottan el meene egy az tyzen kette {439} kezzel , ky hywattatyk vala Judas ſcariothnak , az papy ffeyedelmekhez  es monda hw̋nekyk : Myt akartok ennekem adny , es en hw̋tet nektek adom .
Azok kedegh fogadanak hw̋neky harmyncz penzth .
Es eennente alkalmas helt kereſ vala , hogy hw̋tet nekyk adnaa .
Az hoſwet napnak kedegh elſe napyan eleybe yarwlanak Jeſuſnak hw̋ tanoythwany mōdwan : Hol akarod megh zerzenw̋nk teneked az hoſwety barant meg eenny ?
Jeſus kedeglen monda hw̋nekyk : Menyetek egy varoſban , es mongyatok ezth hwneky : Meſter mongya : Az en ydem kó̗zel vag̋on , te nalad tezem az hoſwetot en tanoythwanymmal .
Es azonkeppen teenek az tanoythvanok , mynth meg mondaa hw̋nekyk Jeſus , es meg zerzeek az hoſwetot .
Eſthwere azert ywtwan , le telepó̗deek hw̋ tyzen ket tanoythvanyval , es hogy eennenek , monda hw̋nekyk : Byzon mondom tynektek , mert egy tykezzeletek enghem ma el arwlando .
Es nag̋on meg haborodwan kezdeenek mynyayan mondany : Nem de en vag̋ok e  vrā ?
Hew kedyglen felelwen monda : Ky en velem marttya hw̋ kezeet a'' talba  az arwl el enghemet .
yollehet embernek hw̋ ffya el megyen  mykeppen megh vag̋on yrwan hw̋ rola ; yay kedyglen az embernek  ky myat embernek ffya el arwltatyk ; yob volt vona hw̋neky  ha nem zyletet vona az ember .
Ottan felelee Judas es , ky hw̋tet el arwla , mondwan : Nem de en vag̋ok ee meſter ?
Monda hwneky : Te mondad .
Mykoron {440} azert vaczoralnanak , veve Jeſꝰ az kyn̋eret , meg alda , es meg zeghee , es ada hw̋ tanoythwanynak , es monda : Vegyetek , es eegyetek .
Ez az en teſtem .
Veven az poharth es , meg alda , es ada nekyk , mondwan : ygyatok mynnyayan ebbó̗l , ez az en wy tó̗rwenyemnek veere , ky nagy ſokakert entetyk ky byneknek boczanattyara .
Mondom kedyglen tynektek , hog̋ en may napthwl foghwa nem yzom en zeló̗ek zyryaban , mynd az napyg , mykoron azont yzom ty veletek en atyamnak orzagaban .
Es ez bezeed el veghezwen , kywe meenenek oliuetymnek hegyere .
Akoron monda Jeſus hw̋nekyk : Ty mynnyayn meg tantorottok en bennē ez eeyel .
Mert yrwan vag̋on : Megh veró̗m az paztort , es el tekozlattathnak az nyaynak yohay .
De mynek vtanna fel tamadandok , eló̗l veezlek tyteketh galyleaban .
ffelelwen kedeglen peter , monda hw̋neky : Ha meeg mynnyayā meg tantorodannak es , en ſoha meg nem tantorodom .
Monda hw̋neky Jeſus : Byzon mondom teneked , mert mynek== ==elette az eeyel az kakaſſ zoland , haromzer tagacz meg enghemet .
Monda hw̋neky peter : De ha meeg zykſeeg leend en nekem te veled meg halnom , megh nem tagadlak teghed .
Azonkeppen mynd az teb tanoythwan̋ok es mondanak .
Es yewe Jeſus hw̋veló̗k az ffalwban , ky newe gethſemany , es monda hew tanoythwanynak : legyetek eth , myglen en oda megyek , es ymatkozyom .
Es el vyve hw̋ velee peterth , es zebedeoſ ffyayt .
Kezde azert {441} keſergheny , es zomorkodny .
Ottan monda hw̋nekyk ; zomorw az en lelkem mynd az halalyg ; maragyatok eth , es vygyazyatok én velem .
Es tawolʼʼ nyomothwan hw̋ thewlek , arczwl ala eſſeek ymathkozwan es mondwan : En atyam , ha lehethſeghes , meennyen ez pohar en thwlem , de maga nem mynt en akarō , de mynt te .
Es yewe az tanoythwanyokhoz , es talala hw̋ket el alwan , es monda peternek : Nem vyg̋azhattok ee czak egy horayglan en velem ?
Vyg̋azyatok , es ymatkozyatok , hogy keſertethben ne eſſetek .
yollehet az lelek keez , az teſth kedyglen eró̗telen .
Es ez wtan maſodzer meg el meene , es ymathkozeek mondwan : En atyam , ha ez pohar en thwlem eſ nem mwlhatyk , hanem hogy megh ygyam hw̋tet , leg̋en te akaratod .
Eſmeg el el yewe , es alwan talalaa hw̋ket , mert el el nehezwltenek vala hwnekyk zemet .
Eſmeg ot hagywan hw̋ket el meene .
Harmadzer meg azon== ==bezeed zerent ymathkozeek .
Eſmeg yewe az tanoythwanyokhoz , es monda hw̋nekyk : Alwgyatok ymaran , es nywgogyatok el , yme el kezelghet az hora , es embernek ffya az byneſeknek kezekben adatyk .
Kelletek ffel , menywnk el , yme el kó̗zelghetet  ky enghem el arwl .
Meeg e̋ bezed zolwan ; yme ottan Judas , egy a'' tyzenkette kezzeſ , el ywta , es hw̋ vele ſok ſereghek ffegywerekkel , es dorongokkal , boczathwan az papy feyedelmekthwl , es az kó̗z nepnek veeneythw̋l .
Ky kedyglen el arwla hw̋tet , yegyet ada hw̋nekyk {442} mondwan : Vala kyt en meg apolandok , hw̋ az , tarczatok meg hw̋tet .
Es azonnal yavwlwan Jeſuſhoz mōda : ydwez leg̋  meſter , es meg apolaa hw̋tet .
Monda ottan hw̋neky Jeſus : Baratom , myre yettel ?
Ottan rea'' tamadanak , es reaya veteek hw̋ kezó̗ket , es meg fogaak hw̋tet .
Es yme egy azok== ==kezzel  kyk Jeſuſſal valanak , kezeet nyoythwā ky veeve hw̋ ffegywereeth , es meg ſebhetveen az papy feyedelemnek egy zolgayat , es el vaga hw̋neky ffyleet .
Ottan monda annak Jeſus : Teed helyere te ffegyweredet ; merth mynden  ky ffegywert veyend , ffegywer myat vez el .
Awagy aloytod ee , mert nem kerhetem en atyamat , es agyon ma ennekē tebbet  honnem mynt tyzen ket ſeregh angyalokat ?
Hogyhog̋ azert tellyeſednek be az yraſok ?
mert yg̋ ennek leenny .
Azon horaban monda Jeſus az ſeregheknek : Mykeppen az latorhoz  yettetek kywe ffegywerekkel es dorongokkal engemet meg foghny .
Nam myndenkoron nalatok voltam tanoythwan a'' templomban , es nem fogtatok meg enghemet .
Ezek kedyglen mynd megh leenek , hog̋ be telleſedneenek az proffetaknak yraſy .
Ottan az tanoythwanyok Jeſuſth maganak hagywan mynd , el ffwtanak .
Azok kedyg ragadwan Jeſuſth , az papy feyedelemhez  kayffas pyſpekhez vyveek , hol ot az yraſthwdok es a'' veenek meg gywlekeztenek vala .
Peter kedyglen tawl kewety vala hw̋tet az papy feyedelemnek tornaczayghlan , es be meenwen yl vala az zolgakkal , {443} hog̋ lathhattnaa , my lenne veghe .
Az papy ffeyedelmek kedyglen , es a'' venek , es mynd az tellyes tanacz , kereſnek vala hamyſſ tanoſagot Jeſus ellen , hog̋ mywel hw̋tet halarra adhatnaak ; es nem lelenek , myert ſok hamyſ tanok tamattanak vona .
Vegre ket hamys tanok tamadanak  es mondanak : Ez azt monda : en el tó̗rhetem ez yſten templomat , es harmad napon fel eppeythetē hw̋tet .
Es ottan fel kelwen az papy feyedelem monda hw̋neky : Semyt nem felelz ee azokra , kyket ezek mondnak te ellened ?
Jeſus kedyglen ſemyt nem zol vala .
Az papy feyedelem eſmegh monda hwneky : Az eeló̗ yſtenre kerdlek teghedet , hog̋ meg mongyad mynekw̋nk , ha te vag̋ a' Criſtus , yſtennek ffya ?
Monda hw̋neky Jeſus : Te mondad !
de byzonyawal mondom tynektek : Ez may napthwl foghwa lattyatok embernek ffyat ylwen yſteny eró̗nek yogyara , es yewen menyey kó̗dó̗kben .
Ottan az papy feyedelem meg zakazta hw̋ rwhayat mondwan : Karomlaſth  monda . My zykſeghw̋nk vag̋on teb tanokra ?
yme maſtan hallatok az yſteny karomlaſth .
Azert my lattatyk tynektek ?
Azok ottan felelwen mondanak : Melto haalarra .
Ottan meg pekdeſeek hw̋ orczayat , es nyakon vereek hw̋tet , nemellyek arczwl czapyaak vala hw̋tet mondwan : Mongy yewendó̗t Criſtus : kyczoda  ky teghed arczwl ythe ?
Peter kedyglen kyw̋l yl vala a'' tornaczban , es eley yarwla egy zolgalo lean̋ mondwan : Te ees az galyleabely Jeſuſſal valal .
Hw̋ kedyglen myndeneknek {444} elette meg tagada mondwan : Nem thwdom  myt mondaz .
Az kedyglen ki nyomotwan az ayonton , meg lataa hw̋tet maſ zolgalo leań , es monda azoknak  kyk ot valanak : Ez es az nazarethbely Jeſuſſal vala .
Eſmeg meg tagada nag̋ eſkeeſſel : mert ſoha nem yſmerttem az embert .
Eſmeg egy kewes vartathwa eleybe allanak , kyk ot alnak vala , es mondanak peternek : Nam vgyan bezeeded es ky nylatkoztat teghedet , mert azok== ==kezzel vagy .
Ottan kezde atkozodny es eſkw̋ny , mert ſoha nem yſmerte vona az embert .
Es yme legottan az tyk zola .
Es azonnal meg emlekó̗zeek peter Jeſuſnak bezeederó̗l , ky ezt meg montta vala : Mynek elette a'' tyk zol , haromzor tagatz meg enghemet .
Es ottan ki menwen keſerw ſyraſth teen .
Hwzon heet Cap 
De hog̋ hollal let vona , tanaczot yleenek mynd az papy ffeyedelmek , es az nepeknek veeney Jeſuſnak ellene , hogy hwtet halarra adnak , es kó̗tezwen el vyveek , es adaak poncioy pylatos ffeyedelemnek .
Mykoron latta vona Judas , ky hwtet el arwla , hogy el karhozot vona , penitenciara indwlwan , meg vyvee az harmyncz penzeket az papy ffeyedelmeknek es veneknek mondwan : Vethkeztem el arwlwan az artatlan veert .
Azok kedyglen mondanak : My mynekw̋nk ?
te laſſad .
Es lewe hagythwan a'' templomban a'' penzeketh , ky yewe elelek , es el menwen fel ffygghezte ennen magat .
Az papy feyedelemek {445} kedyglen veven az penzeket , mondanak : Nem yllyk ezt vethny az yſten zekrenyeben , mert veer dyya .
Azert tanaczot tartwan rola , veenek az penzeken egy zanto ffeldet az zarandokoknak temeteeſekre .
Annak okaert az napſagthw̋l foghwa hyvattateek az zanto ffeld Akeldemak , azaz veernek ffelde .
Ottan bel teleek  ky meg megh mondwan Jeremyaſſ proffetanak myatta : Es veveek vg̋ mond , az harmyncz penzt  az arwnak ywtalmath , kytt meg venek Izraelnek ffyaythwl , es adaak hw̋ket az zanto ffeld araban , mykeppen meg zerzette ennekem vr yſten .
Jeſus azerth al vala pylatus feyedelemnek elette , es meg kerdee hw̋tet pylatus mondwan : Te vagy ee a' ſydoknak kyrallya ?
Monda hw̋neky Jeſus : Te mondod .
Es mykoron vadoltathneek az papy feyedelmektwl es veenektwl , ſemyt nem felelee .
Ottan monda hw̋neky pylatus : Nem hallod ee  menee byzonſagot mondnak te ellened ?
Es nem felelee hw̋neky egy bezedeere es , vgy hog̋ czodalkozneek raytta pylatus fó̗lette .
Az ynnepnek kedyglen tyzteſſegheert zokot vala az feyedelem az nepnek egy foglyot el boczatany , valakyt akartanak vona .
Tarthnak vala kedyglen eg̋ yeles foglyot , kynek newe vala Barrabas .
Egybe gyeythwen azert hw̋keth monda pylatus : Kyt akartok el boczatnom tynektek , Borbaſth ee , awag̋ Jeſuſth , ky mondatyk Criſtusnak ?
Mert thwgya vala  hog̋ yrygſeghben arwltak vona el hwtet .
Ylwen kedyglen hw̋ yteló̗ zekyben , kylde hozya hw̋ feleſeghe {446} mondwan ; Semy ygyed ne legyed teneked es az ygaznak , mert ſokat zenvettem ez may napon en almamban hw̋ myatta .
Az papy feyedelem kedyglen es a'' veenek azt tanaczolaak a kez nepnek , hogy a Borbaſth keerneek , Jeſuſt kedyglen el vezteneek .
ffelelwen azert pylatus monda hw̋nekyk : Kyt akartok ez kettó̗ kezzel ty nektek el boczatanom ?
Azok ottan mondanak : Borbaſth .
Monda hw̋nekyk pilatus : Myt tegyek haat ez Jeſuſnak , ky hywattatyk Criſtuſnak ?
Mondanak myndnyayan : Fezeheek ffel .
Monda hw̋nekyk pilatus : Mi gonozt tett ?
Azok kedyglen annewal ynkab keayttyak vala mōdwan : Fezeheek ffel .
Lathwan azert pylatꝰ  mert ſemyt nem haznalna , de ynkab nagyob rohanas lennee a' nep kezeth , vyzet hozata , es meg moſaa kezeet a' nep eló̗t mondwan : Artatlan vagyok en ez ygaznak verethwl , ty laſſatok .
Es ottan felelee mynd a' tellyes neep , egyetemben mondwan : Az hew veree my rayttwnk es my ffywnkon legyen .
Ezt halwan , azonnal el boczataa hw̋nekyk Borbaſth , Jeſuſth kedyglen meg oſtorozwan , nekik adaa  hog̋ meg fezeyteneek .
Ottan pilatꝰ vytez legheny ragadwan Jeſuſt , vyveek az yteló̗ hazban , nag̋ ſok ſeregheket hywan es gyeythwen hew reaya .
Es lee vonvan hw̋ rwhayat , barſſon palaſtot takaroyttanak hw̋ rea , es kemeen tewyſkbel Coronat ketthwen , ffeyeben nyomat , es naad yſtapot adaanak hw̋ yob kezeeben , es terdet haythwan hw̋ elette , czwffollak vala hwtet mondwan : {447} Idwez leeg̋  ſydoknak kerallya .
Es meg pekdeſwen hw̋tet , nadat veeznek vala , es veryk vala hw̋neky ffeyeet .
Es mykoron meg czuffoltak vona hw̋tet , le vonyak az palaſtot rola , es etezteteek ennen rwhayaban , es ki vonyak  hog̋ meg ffezeyteneek .
Mykoron azert mēnenek , talalanak eló̗l eg̋ ſymon new̋ embert Cyreneabol , yewen hew ffalvyabol ; azt kezereyteek , hog̋ kyve vynnee Jeſuſnak kerezt ffayat .
Es yvtwan a' herre  kynek newe golgotha , ky hyvattatyk koppazto heg̋nek .
Es adanak hw̋neky bort ynnya eppewel eleǵ , es mynt meg koſtolta vona , nem akara ynnya .
Mykoron azert meg fezeytetteek vona , meg oztak hw̋ rwhayath , ſorſot vethwen hew raytta , hog̋ bel telneet  ky meg vagyon mondwan proffeta myat : Meg oztak hw̋ magoknak az en rwhamat , es az en etezetemen ſorſot veteenek .
Es lewe ylwen , varyak vala hw̋tet .
Es ffeye feelyre teeweek yrwan hw̋ dolganak okat : Ez az Jeſus  ſydoknak kyrallya .
Akkoron meg fezeyteteenek hw̋ velee ket tolwayok , egyk yogya ffeló̗l , maſyk bal ffeló̗l .
Mynd  kyk onnan mwlnak vala , karomlak vala hewtet mondwan , teetowa haytogatwā hew feyeket : Vach , ky el tó̗red az yſtennek templomat , es harmad napon meg ffel eppeyted hw̋tet , zahadoycz meg te magadat ; ha yſtennek ffya vagy , zaal le a kereztffarol .
Azonkeppen az papy ffeyedelmek es , az yraſtwdokkal es veenekkel , czwffollyak vala mondwan : Egyebeket ydwezeyt vala , es ennen magat {448} nem ydwezeythety ; ha Izraelnek kyrallya , zallyon , le maſtan a' kereztffarol , es hyzewnk hw̋neky .
Iſtenben byzot , zabadoha meg ymaran maſt hw̋tet yſten , ha akarya , mert azt mongya  hogy yſten ffya .
Azonkeppen az tolwayok es , kyk hew velee meg fezeytettenek vala , fegyedeznek vala hw̋ rea .
Napnak kedyglen hat horayathwl foghwa mynd ez tellyes feldnek zynen ſetetſeghek leenek kylencz horayglan .
Es kylencz hora koron Jeſus nag̋ ffel zowal kyaytta mondwan : Hely  Hely  lama== ==zabatany !
azaz : En yſtenem , en yſtenem , myre hagyal el enghemet ?
Nemellyek kedyglen , kyk ot alnak vala , es hallyak vala , mondanak : yllyes kya''ttya ez maſtan .
Es ottan el fwthwan egy hew kezzelek , ſpongyat ven  es meg teltee eczettel , es nag̋ hegyben teewen ynnya aad vala hw̋neky .
Az tebbyk kedyglen mondnak vala : Hagyatok el , laſſok  ha el yew yllyes meg zabadoytany hw̋tet .
Jeſus eſmeg nag̋ ffel zowal keaythwan el boczataa lelkeet .
Es ottan az templomnak fedezety ket rezben zakada , felſe rezetwl foghwa alſoygh ; es ez feld meg yndwla , az kew zyklak meg haſadozanak , es koporſook meg nylanak , es ſok zenteknek hw̋ teſtek , kyk el nywgottanak vala , fel tamadanak .
Es ki yewen hw̋ koporſoyokhol , hw̋ ffel tamadaſanak vtanna , yewenek az zent varoſban , es ſokaknak yeleneenek .
Centurio kedyglen  es kyk hw̋ velee valanak ó̗ryzwen Jeſuſt , lathwan az ffeld yndwlaſt es eg̋ebeket  kyk mynd leznek vala , nagyon {449} meg feelelmeenek mōdwan : Byzon Iſtennek ffya vala ez .
Valanak eſmeg ot ſok azzonyallatok tawl alwan , kyk kó̗wetteek vala Jeſus galyleabol , zolgalwan hewneky .
Kyk kezet vala Mā Magdalena , es Jacabnak annya , es Joſeffnek annya , es zebedeus ffyaynak annyok .
Mykoron azert eſthwe let vona , yewe egy kazdagh ember Arymatyabol , kynek newe vala Joſeph , mert hew es Jeſuſnak tanoythwanya vala .
Ez mene pylatoſhoz , es meg keere Jeſuſnak teſteeth .
Ottā pylatus neky hagyaa adny .
Es veven Joſeff a' teſtet , tyzta gyoczban takara be hw̋tet , es hellyeztetee wy̋ koporsobā , kyt kewbó̗l vagatot vala kywe , es egy nag̋ kewet homloytta az koporſonak aytayara , es el meene onnan .
Maradanak kedyglen ottan Maria Magdalena , es a'' maſ Maria , ylwen a' koporſonak elleneeben .
Az ynnepnek maſod napyā ( az az a' zenvedeeſnek vtanna ) egyetemben gywleenek az papy feyedelmek , es az yraſthwdok pyſatoſhoz mondwan : Vrā , yol emlekezw̋nk rola , mert az czalard azt mondaa meeg eelteben , hog̋ harmad napon ffel tamad .
Paranczollyad azert ó̗ryzny az koporſot harmad napyg : ne talantal el yewnek az hew tanoythwany  es el vrozyak hw̋tet , es mongyak azt a' nepnek , hog̋ fel tamadot hallottaybol !
es az vtolſo tewelghees gonozb leezen az elſewnel .
Ottan monda hw̋nekyk pylatus : Vagyon ó̗ryzó̗tek , menyetek  ó̗ryzyetek , mykeppen thwgyatok .
Azok kedyglen ottan el menwen {450} meg ereſſeyteek a koporſot , meg peeczetelwen a'' kó̗wet az ó̗ryzekkel .
Hwzon nyolcʒ Cap 
Azon ynnepnek azerth elſe ydeyn , ky ffel tamad az ynnepnek elſe napyan , yewe Maria Magdalena , es a' maſ mā az koporſot meg lathny .
Es yme nag̋ ffeld yndwlas len , mert akoron yſtennek angyala menybó̗l le zalla , es oda yarwlwan el henghereythee a' kewet , es ffelwl rea yle .
Vala kedyglen hw̋neky tekeentety  mykent az vyllamas , es hw̋ ó̗tezety  mykent az ffeyeer ho .
Hw̋neky kedyglen feelelmeert meg retteneenek az ó̗ryzó̗k , es ollyanok leenek , ha meg holtanak vona .
ffelelwen kedyglen yſtenne angyala , monda az azońoknak : Ne akaryatok ty ffelny , mert thwdom  hog̋ a'' Jeſuſt , ky meg ffezeyteteek , kereſytek .
Nynczen eth , {449} mert fel tamadot , {450} mykent meg monta .
Yewetek el , es laſſatok a' helt  hol ot teetetet volt Vrwnk .
Azert hamar el menwen , mongyatok meg hew tanoythwanynak , mert ffel tamadot ; es yme eló̗l veezen tyteket galyleaba , ot hewtet meg lattyatok .
yme meg monttam tynektek .
Es legottan kywe meenenek a koporſobol , nag̋ feelelemmel es nag̋ eremmel ſyeteenek hw̋ tanoythwanynak meg hyrdethny .
Es yme Jeſus eló̗l veven hwket mondwan : Idwez legyetek .
Azok kedyglen hozya yarwlwan , ylleteek hw labayt , es ymadak hw̋tet .
Ottan monda hw̋nekyk Jeſꝰ {451} : Ne akaryatok ffelny ; menyetek el , hyrdeſſeetek meg en attyamffyaynak , hog̋ menyenek galyleaban , ot meg lathnak enghemet .
Mykoron azert hwk el mentenek vona , yme ottan az ó̗ryzek== ==kezzel nemellyek meenenek be az varoſban , es meg hyrdeteek a' papy ffeyedelmeknek mynd  kyk tó̗rtentenek vona .
Es ottan egybe gywlven a' veenekkel , tanaczot tartanak rola , es ſok peenzt adanak az vytezeknek mondwan : Mongyatok azt  hogy eeyel az hw̋ tanoythwany vrzottak el , mykoron ty alwttatok .
Es ha azt az feyedelem pylatus meg hallangya , my tanaczot adwnk hw̋neky , es ty batorok leztek .
Azok azert fel veevek a' penzt , es azonkeppen teenek , mykent valanak tano''thwan .
Es {452} ky hyrheweek ez bezeed az ſydok kezet , mynd ez may napyglan .
Az tyzen egy tanoythwan̋ok kedyglen menenek galyleaban , az hegyre , hol ot meg hatta vala nekyk Jeſus .
Es lathwan ymadak hw̋tet , nemellyek kedyglen ketelkó̗deenek .
Es hozyayok yarwlwan Jeſus , zola hw̋nekyk mondwan : Adatot ennekē mynden hatalmaſſag menyben es feldē .
Menyetek el azert , tanohatok mynden nepeket , meg kereztelwen hw̋ket Atyanak es ffywnak es zent leleknek neweben ; tano''thwan hw̋ket mynd azokat meg tartany , kyket paranczoltam tynektek ; es yme en ty veletet vaǵok mynd vylag veghezeteyglen .
{453} Elſew Cap Imaran vrnak neweben eth el kezdetyk zent Marknak ewangelioma , ezenkeppen : Jeſus Criſtus  yſten ffyanak ewangeliomanak eredety , mykeppē meg vagyon yrwan Iſayas proffetanak kenyweben :
yme en el boczatom en angyalomat te zynednek elette , ky meg zerzy te vtadat te eletted .
Az pwztaban kyaytonak zawa : zerezyetek vrnak utath , ygyeneſó̗hetek meg hw̋neky ó̗ſwenyet .
Vala azert Janos a'' pvztaban kereztó̗lwen , es predicaluan penitencianak kereztſeghet , byneknek boczanattyara .
Es kywe meegyen vala hw̋ hozya mynden Judeanak tartomanya , es Jerwſalembelyek ke zenſegghel {454} , es kereztſeghet veeznek vala hw̋ thwle Jordannak vyzeeben , vadolwan hw̋ byneket .
Es vala Janoſnak etezety teweenek zó̗rebó̗l , es kó̗dmen nemew ó̗we hw̋ eehanak ke̋rwle , ſaſkakat es vad erdey mezet ezyk vala .
Es predicallya vala mondwan : Ennalamnal eró̗ſſeb yewt en vtannam , kynek nem vag̋ok melto le eſwen hw̋ ſarwyanak zywyat meg oldoznom .
En kerezteltelek tyteket vyzben , az kedegh kereztel zent lelekben .
Es len  hog̋ az ydeben ywe Jeſus galyleanak nazaretybó̗l , es meg kereztelkó̗deek Janoſthwl a' iordan vyzeeben .
Es legottan mynt ky yewe a'' vyzbó̗l , lataa a' menyorzagot nythvan lenny , es yſtennek zent lelkeet oly mynth galamb kepeben le zallany , es hw̋benne lakozny .
Es zozat len menybó̗l : Te vagy az en zerethó̗ ffyam , te benned keellettem en .
Es azonnal a lelek kywe yndoyttaa hw̋tet a'' pvztaban .
{455} Es vala a' pvztaban negyvē ee es nappaa , es keſertetyk vala a' ſathanthwl ; lakozeek azert ot az vadakkal , es Angyalok zolgalnak vala hw̋neky .
Mynekvtanna azert meg fogatot vona Janos , yewe Jeſus galyleaban , predicalwan yſten orzaganak ewangeliomat , mondwan : Mert bel tó̗lt az ydó̗ , es el kó̗zelghetet yſtennek orzaga , tarczatok penitenciat , es hyggyetek az ewangeliomnak .
Es ki nyomotwan galyleabely tengher mellee , lata ot Symont et Andraſth hw attyaffyat , vethwen a' tengerbe hw̋ haloyokat , mert halazok valanak .
Es monda hewnekyk Jeſus : Yewetek en vtannam , es teezlek tyteket lenny embereknek halazoyokkaa .
Es legottan el hagywan hew haloyokat , kó̗weteek hw̋tet .
Es towab nyomothwan eennen egy keweſſe , lataa Jacabot  zebedeoſnak ffyat es Janoſt  hw̋ attyaffyat , hw̋ket es az hayoban razogathwan hw̋ haloyokat .
Es el hywaa azokat es .
Es el hagywan hw̋ attyokat  zebedeoſt , es hw̋ czaladyt , kó̗weteek hw̋tet .
Es kaffarnaomban meenenek .
Be menwen kedyglen Jeſus az ſynagogaban ynnepnapon tanoyttya vala hw̋ket .
Es czodalkoznak vala hew nag̋ thwdomanyan , mert wg̋ tanoyttya vala hw̋ket , mynt kynek hatalma vagyon rea , es nem mykeppen az yraſthwdok .
Es vala akoron az hew ſynagogayokban eg̋ ember , kyben fertelmes lelek vala , es nag̋ keaytaſt teen mondwan : Mynemw̋ ygywnk vagyon mynekwnk es teeneked  nazarethbely Jeſus ?
mert yewttel 
mynket el vezteni {456} .
Thwdom  ky vag̋ : yſtennek zenthy .
Es megfenyeytee hwtet Jeſus mondwan : Nemwllyal megh , es meeny ky az emberbó̗l .
Es meg zwzogathwan hw̋tet az fertelmes lelek , es nagy keaytaſt teewen ki meene hew beló̗lee .
Es nagyon czodalkozanak raytta kezenſegghel , vg̋ hog̋ kerdezkedneenek raytta hew keztek mondwan : De my dologh ez ?
de mynemw wy thwdoman̋ ez ?
mert ennen hatalmaval paranczol az ffertelmes lelkeknek ees , es enghednek hewneky .
Es ennek hyre ki zellywle mynd tellyes galyleanak tartomanyaban .
Ennek vtanna ky menwen az ſynagogabol , meenenek Symonnak es Andraſnak hazokhoz Jacabbal es Janoſſal .
Agyba fekzyk vala kedyglen Symonnak ypa , feyeet faydalwan , es legottan zolanak Jeſuſnak hw̋ feló̗le .
Es hozya yarwlwan Jeſus , fel emelee hw̋tet kezeenel foghwan , es azonnal el hagya hewtet a'' fefaydalom , es zolgal vala hewnekyk .
Mykoron azert eſthwe let vona , es az nap el enyezet vona , hw̋ eleyben horgyak vala mynd  kyk gonozwl valanak , es kykben erdeghek valanak , es mynd az tellyes varoſ kezenſeghel valanak gywlekezwen az ayto eló̗t .
Es nag̋ ſokakat gyogywtta megh , kyk gyettrethnek vala kylemb kylemb korſſagokkal , es ſok erdegheket yz vala kywe emberekbó̗l , es nem hagy vala hw̋nekyk zolnyok , mert yſmeryk vala hewtet .
Es yghen reghwel fel kelwen , kywe meene az puztaban , es ymathkozyk vala .
Symon kedyglen kó̗wethee hw̋tet {457} , es kyk hw̋ velee valanak .
Es mykoron meg talaltak vona , mondanak hewneky : Mert myndnyayan kereſnek teghedet .
Es monda hw̋nekyk : Mennywnk ez rokon valo falwkban , es varoſokban , hog̋ ot es predicallyak , mert azert yewttem .
Es predical vala hew ſynagogayokban egheez galyleaban , es myndenwt erdegheket yz vala kywe .
Es yewe hew eleyben egy poklos , ken̋ereghwen hew neky , es terdre eſwen monda : Ha akarz , meg tyztoythacz enghemet .
Jeſus azert kenyerwlwen hw raytta , ky teryezthwen hw kezeet , es yllethwen monda hw̋neky : Akarom , tyztwllyal meg .
Es mynt ezt monta vona , legottan el tawozek hw̋ thewle az pokloſſag , es meg tyztwla .
Es meg fenyeghetee hw̋tet , es ottan kywe kyldwen hw̋ eló̗lee , monda hw̋ neky : laſſad  hog̋ valakynek ezt ne mongyad ; de meny el , mwtaſſad te magadat az papy feyedelemnek , es vyd ffel te ayandekodat te meg tyztwlaſodert , kyt meg paranczolt Moyſes az ollyanoknak byzonſagokra .
Az kedyglen  mynt ky nyomoteek , kezdee ky hyrdethny , es predicallany eh dolgot , wg̋ hog̋ ymaran nem mehethne be az varoſban , de kywl puzta helyen mwlathny , es nagy ſokan yewnek vala hew hozya mynden feló̗l .
Kett Cap Es ennehan napok vtan meene be kaffarnaomban .
Es hog̋ meg hallottak vona  mert haza yw̋t , nag̋ ſokan gywleenek hozya , vg̋  {458} hog̋ meeg az aytorol ſem halhatnaak hw̋tet , es bezeel vala hw̋nekyk ydweſſegró̗l .
Es yme hozya yewenek neegyen , hozwan eg̋ kezvenyeſth hw̋ neky , es mykoron eleyben nem vyhetneek a'' ſereghektwl , ffel feyteek a'' pallaſth  hol ot vala , es azonkeppen eleybe boczatak a' nozolʼʼat  kyben az kezvenyes fekzyk vala .
Mynt kedyglen latta vona Jeſus azoknak hytó̗ket , monda a' kezvenyeſnek : ffyam , meg boczatathnak te neked te byneyd .
Valanak kedyg akoron ot nekyk az yraſthwdok kezzel ylwen , es eellyeneket gondolwan hw zywkben : Myt zol ez ezenkeppen ?
karomlas ez .
Ky boczathat meg byneket , hanem czak yſten ?
Kyket ottan meg yſmerwen Jeſus hw̋ lelkeben , mert ezenkeppen gondolkodnanak hw̋ zywkben , monda hw̋ nekyk : Myre gondollyatok ezeket ty zywetekben ?
Mellyket kynneb mondany ez kezvenyeſnek : Meg boczattatnak te neked byneyd , awag̋ mondany : kel fel , ved fel te nozolyadat , es yar'' ?
Hogy kedyglen meg thwgyatok  mert hatalma vag̋on embernek ffyanak ez ffelden byneketh meg boczatany : monda a' kezveneſnek : Te neked mondom : kel ffel , ved ffel te nozolyadat , es meny el te hazadhoz .
Es legottan az ember ffel kelee , es ffel tagargathwan hw̋ agyat  lepleek , myndenek lattara el menee .
Anneera  hog̋ myndenek czodalnaak , es dyczeernek vr yſtent mondwan : Mert ſoha ellyen dolgot nem latthwnk .
Azonnal eſmeg ki nyomoteek a'' tengherre , es mynd az ſok ſeregh hozya yw̋ {459} vala , es tanoyttya vala hw̋ket .
Es hog̋ el mennee onnan , lataa Mateet , leui nemzeteet , ylwen a' vamon , es monda hewneky : Kó̗vveſſ enghem .
Es ottan ffel kelwen kó̗wetee hw̋tet .
Es len  hogy mykoron le telepedet vona hw̋neky hazanal , ſok vamoſok es byneſek eegyetemben lakoznak vala Jeſuſſal es hew tanoythwanywal , mert ſokan valanak  kyk hw̋tet kó̗wetyk vala .
Az yraſtwdok kedeglen es ffariſeoſok lathwan , mert az nylvan valo byneſekkel lakozneek , mondnak vala az tanoythwanoknak : Myre ezyk es yzyk a'' ty meſtertek a' vamoſokkal , es nylwan valo byneſekkel ?
Azt halwan Jeſus , monda azoknak : Nem zykſegheſek az egheſſeghbelyek orwoſ== ==nal kyl , de kyk gonozwl vannak ; mert nem yw̋ttem hywny az ygazakat , de a'' byneſeket penitenciara .
Janoſnak kedeglen es az ffariſeoſoknak hw̋ tanoythwan̋ok beytelnek vala gyakorta , kezenſegghel azert hozya yeweenek  es mondanak hw̋neky : My oka  hogy Janoſnak es az ffariſeoſoknak hw̋ tanoythwany beytelnek , az te tanoythvanyd kedeglen nem beytelnek ?
Ottan monda hwnekyk Jeſus : Nem de beytelhethnek ee az menyekzó̗nek hw̋ ffyay , myglen hew veló̗k vag̋on a' vó̗leghen ?
De napok yw̋nek , mykoron el veetetyk hw̋ thewló̗k a'' vó̗leghen , azert az ydó̗kben ewk es beytelnek .
Senky nem varya az oo pozto foltok az wy poztohoz , mert ha ki zakadand az wy pozto folt , hat nagyob reeſſet tezen .
Es ſenky nem telty az wy bort , az {460} oo edenben , mert gyakorta az edeent el tó̗ry , es mynd a'' bor el omol , mynd az eden el vez ; de az wy bort wy edeenekben kel tó̗lteny .
Ennek vtanna eſmeg len , hogy ynnepnapon mennee el az gabona kezet , es a'' tanoythwanok kezdeenek eló̗l menny , es az gabona ffeeben zagathny .
De az ffariſeoſok lathwan mondanak hw̋neky : yme myt mywelnek az te tano''vanyt az ynnepen , kyt nem yllyk tenny .
Es ottan monda hw̋nekyk : Soha nem olwaſtatok ee myt teen dauid , mykoron zykſeghe vala , es meg ehezeek hew , es mynd  kyk hw̋ vele valanak ?
Mykeppen be meene az yſtennek hazabā , Abyathar new papy feyedelemnek ydeyn , es az zentelt kynyerekben eweek , kyt nē yllyk vala hwneky enny , hanem czak az papoknak es azoknak , kyk hw̋ vele valanak azonkeppen adwan ?
Vgy mond vala azert hew nekyk : Az ynnep nap embereert zereztetet , es nem ember az ynnep napert .
Annak okaert embernek ffya wra az ynnepnek ees .
Harom Cap Ennek vtanna eſmeg be meene a' ſynagogaban , es vala ot egy ember , kynek hew kezee meg azot vala , az yraſthwdok kedeglen czak azon olalkodnak vala , ha ynnep napon vygaztana , hog̋ vadolhathnak hw̋tet .
Es monda az embernek , kynek keze meg azot vala : Kel ffel kó̗zykben .
Es monda azoknak  kyk ot valanak : Ha yllyk az ynnep napon yol tenny awag̋ gonozwl ?
lelket vezteny {461} awagy ydwezeyteny ?
Azok kedeglen vezteghnek vala .
Es nagy haraggal rea''ok tekeenthwen , yghen meg zomorodeek hw̋ zywknek vakſagan .
Monda ottan az embernek : Nyo''cz ky kezedet .
Es ky nyo''thwan meg adateek ottan hw̋ kezeenek egheſſege .
Ez lathwan azonnal egy maſ vtan az ffariſeoſok es herodes zolgay kywe meenenek tanaczot tarthwan hw̋ ellenee , mykeppē hw̋tet el vezteneek .
Jeſus kedeglen hw̋ tanoythwanywal meene a' tengherre .
Es nagy ſokſagh kó̗wetee hw̋tet galyleabol , Judeabol , es Jerwſalembó̗l , ydumeabol , Jordannak maſ feló̗lee , es kyk mynd tyrōnak es ſydonnak tartomanyban lakoznak vala , felette nagy ſokaſſagh yeweenek hw̋ hozya lathwan es halwan az czodakat , kyketh teezen vala .
Es monda hw̋ tano''wanynak : hog̋ zerezneenek hayot hw̋neky az ſokaſſaghnak okaert , hog̋ ne zoroytanak meg hw̋tet ; mert nag̋ ſokakat gyogyw̋th vala meg , vg̋ hog̋ vgyan reea rohannanak , hog̋ czak yllethetneek hw̋tet .
Vala kynek azert nyomorwſaga vala ,
meeg a' fertelmes lelkek ees  mynt hw̋tet lattyaak vala , enghednek vala , es nag̋ keaytaſſal mondnak vala : Te vag̋ az yſtennek ffya .
Es yghen fenyeghety vala , hogy ne yelenteneek ky hewtet .
Es ffel menwen az hegyre , hozya hywaa azokat , kyket hw̋ akara , es hozya yewenek .
Es akara  hog̋ tyzen ketten leenneenek hw̋ vele .
Es el kyldwen hw̋ket predicallany , ada hw̋nekyk hatalmat betegſegheket gyogywtany {462} , es erdegheket kyve yzny .
Es Symonnak ada peter newet , es Jacabot  zebedeoſnak ffyat , es Janoſt  Jacabnak attyaffyat , es ada hw̋nekyk es ellyen newet : boanerges , ky magyaraztatyk  vyllamaſnak ffyay ; Andraſt  ffylepet es Bertalamot , Tamaſt es Jacabot  alffeoſnak ffyat , tadeoſt es ſymont chananeabol , es Judaſt  ſcarioteſt , ky el es arwlaa hewtet .
Es hog̋ haza yettenek vona , eſmeg ottan nag̋ ſokaſſag g̋wle hozya , vg̋ hog̋ czak kyneret ſem ehethneenek .
Es hog̋ hallottak vona az hew nemzety , el yeweenek  es meg fogaak hw̋tet , mert azt mongyak vala  hog̋ meg bolondwlt .
Az yraſthwdok kedeg , kyk Jerwſalembó̗l yettenek vala hozya , azth mongyak vala , hog̋ Belzebub erdegh vagyon bennee , es az erdeghek feyedelmeenek hatalmawal vety ky az erdegheket .
Es egybe hywan hw̋ket , pelda bezed zerent zol vala hw̋nekyk mondwan : Hog̋ yzhet kywe ſathan ſathant ?
Es ha hw̋ orzaga ennenmagaban meg ozlatyk , meg nem alhat ereyben az orzag ; awag̋ meely haaz ennen magaban megh feſlend , meg nem alhat az es ereyben .
Ha azert , mykeppen ty velytek , az ſathan ennen maga ellen ffel tamadot , hat ymaran meg feſlet , es nem alhat meg , de veghe vagyon .
Senky az hatalmaſnak hw̋ hazaban be nem mehet yozagat el bytangolwan , hanem ha elezer az hatalmaſt meg ketezendy , es annak vtanna hw̋ hazat wg̋ tó̗ry ffel .
Byzon mondō ty nektek , mert ember ffyaynak mynden felee bynek meg boczattatyk {463} , es karomlaſok , kykkel meg karomlandnak ; kyk kedeeg az zent lelek ellen karomlaſth te̋ndnek , ſoha hew byneknek boczanattya nynczen , de byneſ lezen erek byn̄ek halalaara .
Mert azt mongyak vala , hogy fertelmes lelkee vagyon .
Ezenkezben oda yeweenek az hew zyleye es attyaffyay , es kywl alwan hozya kyldeenek , ky hyvan hewtet .
Mert kó̗rwle yl vala az ſok nep , es mondanak hw̋neky : yme az te zyled , es te attyadffyay kyw̋l alnak , teghed kereſnek .
Es ottan felelwen hw̋nekyk , monda : Kyczoda az en anyam , es en atyamffyay ?
Es reaok tekeenthween , kyk hew kó̗rw̋le ylnek vala , monda : yme hol az en anyam , es en atyamffyay .
Mert vala ky en atyamnak akarattyat teyendy , az ennekem atyamffya , hwgom , es anyam .
Negy Cap Ennek vtanna meene eſmegh a tengherre  es kezde tanoytany ; es ſokſaghw ſereghek gyeytezeenek hw̋ hozya , wg̋ kezereytethneek hayobā menny es az tengheren ylny , es mynd az ſok nep az tengher zeelen vala .
Es tano''ttya vala hewket ſok pelda bezeeddel , es ſol vala hw̋nekyk thwlaydon hw̋ thwdomanyabol , mondwan : Halgaſſatok : yme ky meene az mag vethó̗ hymteny , es mykoron hymtenee : nemeelʼʼ eſeek az vth ffelen , es el yewen az eghy madarak , es meg eewek hw̋tet .
Nemeel kedyglen eſeek az kó̗weſen , hol ot nem vala ſok feld , {464} es hamar ky kele .
De myert nem vala mel feldee , mykoron az nap ffel tamadot vona , meg herwada , es myert nem vala gyekere , tó̗webó̗l ky aza .
Es nemel eſeek az tó̗wyſkeſben , es hog̋ ffel nó̗tteek vona az tó̗wyſkek , meg foyttak hw̋tet , es nem adhata gymelczet .
Es nemel eſeek yo feldben , es ffel newekó̗dwen , gymelczet aad vala , eggyk harmynczat , egyk hatwant , es egyk zazath .
Es mond vala ennek vtanna : Ha kynek vag̋on fyle hallaſra , hallya .
Es mykoron ennen maganak vona , meg kerdeek thw̋le ez peldat azok , kyk hw̋ vele valanak tyzen ketten .
Es monda hw̋nekyk : Tynektek adatot meg yſmerny yſtennek orzaganak tytkyat ; azoknak kedyg , kyk kyw̋l vannak , myndenek pelda== ==zerent leznek ; hog̋ lathwan laſſaak , es ne laſſaak ; es halwan hallyak  es ne erczeek ; hog vala mykoron megh teryenek , es meg boczataſſanak hw̋nekyk bynek .
Es monda hew nekyk : Nem thwgyatok ee ty es ez peldat ?
es mykeppen ertytek mynd az peldakat ?
Ky hymt , bezeedet hymt .
Az ollyanok azok , kyk az wth ffelen vannak , hol ot az bezeed el hymtetyk , es mykoron hallangyak , azonnal el yw̋ az ſathan , es ky vezy az bezedet hw̋ zywkbó̗l , ky el hymtetet volt .
Es ollyanok azok es , kyk az kó̗weſen el hymtethnek , kyk mykoron az yſtennek ygheyet ottan eremeſt bel fogagyak , de nynczen gyekeró̗k ennē magokban , mert ez vylaghyak ;
mynt kedeglen nyomorwſag awag̋ haborvſag tamadand {465} , az yſtennek bezedeert ottan meg tantorodnak .
Es kyk az tó̗vyſkeſen hymtethnek  ollyanok azok , kyk az yſtennek ygheyet hallyak , de ez vylaghy nyawallyaſſagok  kazdagſagoknak czalardſaga , es eegyeb gonoz kyvanſagokban be egyeledwen meg foythtyaak az yſtennek ygheeyet , es gymelcz== ==nel kyl leeznek .
Es azok  kyk az yo feldben hymtettenek , kyk hallyak az yſtennek ygheeyet  es be fogagyak , es gymelczet teeznek , nemeelʼ harmynczat , nemel hathwant , nemelʼʼ kedeg zazat .
Es ennek vtanna mond vala hw̋nekyk : Nem de mykoron az zewethneket el hozyak az kaad alaa , awag̋ az aagy ala vetyk hw̋tet ?
nem de ynkab az gyertatartora teezyk hw̋tet ?
Semy nynczen wgy el enyeztethwen  hog̋ ky nem nylathkoztaſſeek ; es ſemy nyncz oly tytkon  hogy nylwan ne yewne .
Ha kynek fyle vagyon hallaſra , hallya .
Esmeg monda hw̋nekyk : Laſſatok  myth hallotok : Vala meelʼʼ mertekkel merendytek meg , ollyannal meryk ty nektek , es ollyannal agyak meg tynektek .
Mert kynek vagyon , adatyk annak , es  kynek nynczen , meeg az ees  ky volna , el veetetyk hw̋tewle .
Azert vg̋ mond vala hewnekyk : Ezenkeppen vag̋on az yſtennek orzaga , mykeppen ha ember az magot el vethnee a' feldben , es el alwgyek .
Es ky kellyen eeyel awag̋ nappal , es gymelczet teremczen , es fel newekegyeek , mykoron az ember nem twgya .
Mert ennen maga teremt az feld elezer fyvet , az vtán zarat , az vtan {466} tellyes gabonat az zarban .
Es hog̋ ezenkeppen ennen magathwl gymelczet hozand , ottan belee vety hw̋ ſarroyat , mert el eerkó̗zet az arataſ .
Ennek vtanna eſmeg monda hw̋nekyk : Kyhez haſonlyok az yſtennek orzagat ?
awag̋ mynemw peldaboz ygyenló̗nek aloyttyok ?
Mykeppen az mwſtarnak hw maghya , kyt ha vetendnek az feldben  kyſſeb mynden fele magoknal , kyk ez felden vannak ; de mykoron ky kelend , oly naggya new , hogy nagyob leezen mynden vetemeenyeknel , es nag̋ agakat boczat , vg̋  hog̋ az eghy madarak el lakhatnak hw̋ arnyekan .
Azert eellyen nemw pelda== ==zerent valo bezeedeket zol vala hw̋nekyk  myneere halhattyak vala .
Peldanak kywle ſemit nem zol vala hw̋nekyk .
Mykoron kedeg magoknak volnanak , az tanoythwanyoknak mynd meg magyarazya vala .
Es monda hw̋nekik azon napon  hog̋ eſthwe let vona : Mennywnk atal .
Es el boczatwan az ſeregheket , egy hayoban vyvek hw̋tet , es egyeb hayo nem vala hw̋ veló̗k .
Es azonkezben nag̋ zel vez tamada a tengheren , vg̋  hog̋ az hayo be kezdenee telny vyzzel .
Ew kedeg az hayo farabā az arbozon alwzyk vala .
Es hozya yarwlwan ffel kó̗ltek hw̋tet , es mondanak hw̋neky : Meſter  nem gōdolz ee velee , mert ym el vezwnk .
Es ffel kelwen , fenyegheteſt ten az zelnek , es monda : Tengher  veztegy ,
nemwl tneg .
Es ottan meg czendezedeek az zel  es nag̋ bekeſegh len .
Es monda hw̋nekyk : Myre vattok elʼʼ feelelmeſek {467} ?
meeg ſynczen ee hytó̗tó̗k ?
Es nagy feelelemben eſeenek , es mondnak vala egymaſnak : Myt aloytaz , legyen ez ?
mert mynd az zel , mynd az tengher enghednek hw̋neky .
Ewth Cap Ezenkezben ywtanak az tengher maſ felee , az g̋eraſeonoſoknak tartomanyokban .
Es hogy kyve nyomotot vona az hayobol , azonnal ky yewe eleyben az temeteeſbó̗l egy ember , kyben gonoz zellet vala .
Es az temeteeſben lakozyk vala , es ſemynemw bekowal meg nem tarthattyak vala , ſem meg nem kó̗tó̗zhetyk vala .
Merth mynd lanczot , mynd bekot el zaggat vala , es ſenky hw̋tet meg nem ehnyhhety vala .
Es mynd eyel nappal az temeteſben , es az hegyekben bwdoſwan , gyakorta az kó̗wekhez very , es fagattya vala hw̋nen magat , nagy keaytaſſal .
Lathwan azert Jeſuſth , nagy ſyetettel hozya fwta , es ymadaa hw̋tet , es nag̋ ffel zowal monda : Mynemw yg̋ vagyon te kó̗zó̗tted es en kó̗zó̗ttem , oh Jeſu 
nagſagoſ Iſtennek ffya , kerlek teghed az yſtenre , hog̋ ne g̋etery enghemet .
Jeſus kedeg mond vala hw̋neky : Meny ky fertelmes lelek az emberbó̗l .
Es meg kerdee hw̋tet : Ky neked newed ?
Es monda hw̋neky : Legio , mag̋arwl ſeregh , mert ſokan vagywnk .
Es yghen kery vala Jeſuſt , hog̋ ky ne yznee hw̋tet a' tartomanbol .
Vala kedeg ot nag̋ ſok ſeregh dyzno , ó̗ryzwen az hegy alat .
Es keryk vala hw̋tet az fertelmes lelkek mondwan : Boczaſſ {468} mynket a' dyznokban , hog̋ meenywnk beleyek .
Es ottan megh enghedee Jeſus .
Es azonnal ky menvē az fertelmes lelkek az emberbó̗l , menenek be az dyznokban .
Es ottan mynd az ſok ſeregh dyzno , oly mynt ket ezerē nag̋ hertelenſegghel az tengherben fwtanak , es mynd meg fwladanak .
Azok kedeg  kyk ó̗ryzyk vala , mynd el fwtanak , es meg hyrdeteek az varoſban .
Es ky yewenek lathny  my dolog vona .
Es yeweenek Jeſuſhoz , es latak az emberth , ky az erdeghtw̋l gyettretyk vala  etezven ylnye eghez ezzel , elmeevel , es megh retteneenek .
Es mynd megh mondak azoknak  kyk ez dolgot lattaak vala , mynt let vona dolga az embernek es az dyznoknak .
Kezdeek azert keerny az varaſbelyek Jeſuſt , hog̋ mennee ky az hw̋ tartomanyokbol .
Hog̋ kedeg az hayoban haghna , kezdee hw̋tet keerny az  ky meg zahadwlt vala , hog̋ vele lenn̋ee .
Es nē boczataa be hw̋tet .
De monda hw̋neky : Meny el te hazadhoz az te nepeydhez , es hyrdeſd meg mennyet tet te veled az vr Iſten , es hogy yrgalmazot te veled .
Legottā azert el meene , az tyz varoſokban , es kezde nylwan predicallany  meennyet tet vona hw̋ vele Jeſus , es myndenek yghen czodallyak vala .
Hog̋ kedeg Jeſus atal ywtot vona az tengheren , azonnal nagy ſok ſereghek gywleenek hw̋ hozya , es hogy meeg volna az tengher mellet , azonkezben yewe hozya egy az ſynagoganak feyedelmy kezzel , kynek yayrus vala newe , {469} es mynt lataa hw̋tet , ottan labahoz eſeek , es yghen kery vala hw̋tet mondwan : ymaran az en leanyom halalan vagyon , yew== ==el , veſsed rea te kezet , hogy gyogywllyon megh  es eellyen .
Es ottan el meene hw̋vele , es kó̗wethy vala hw̋tet nag̋ ſok nep , es vgyan meg zorongattyak vala hw̋tet .
Es az azonyallat  ky korſagot zenved vala , ymaran tyzen ket eztendethw̋l foghwa , es ſok nyomorwſagot zenvedet vala , kylemb kylemb orvoſokthwl , es mynden yozagat vtanna keltette vala , meg es ſemyt ſem haznalt vala , de annewal gonozban vala .
Hog̋ azert a Jeſuſnak hyreet hallotta vona , yewe az ſeregben hathwl , es hw̋ rwhayat meg ylletee ; mert azt mond vala hw̋ magaban : Ha czak az hw̋ rwhayat yllethetendem , ottā meg vygazom .
Es azonnal meg zarada hw̋ vere folyaſanak feyezety , es ottā meg erzee teſteben , mert meg vygazot vona a' korſaghtwl .
Ottan Jeſus es meg yſmeree ennen magaban az eró̗t , ky kywe zarmazot vona hw̋beló̗lee .
Ottan azert hattra fordwla az nepre , es mond vala : Ky ylletee az en rwhamat ?
Es mondnak hw̋neky hw̋ tanoythvany : latod ee az ſok nepet ky teghed meg nyomoroyt , es vg̋ mondaz : ky ylletee enghemet ?
Es tetowa neez vala  ha lathhathnaa hw̋tet , ky azth tette vona .
Az azonyallat kedeg meg yyede  es meg feelelmeek , mert twg̋a vala  mynt let vona dolga , azonnal eló̗we yewe , es le eſwen elette , es ky mondaa mynden ygaſſagat .
Jeſus kedegh ottan {470} monda hw̋neky : Leanyom , az te hyted teghed ydwezeytet ; meny el bekeſeghel , es legy meg vygazwan az te korſagodbol .
Mykoron meeg ez bezeedeket mondanaa , yeweenek hazol az ffeyedelemhez mondwan : Mert az te leanyod megh holt , myt gyettred meeg es az meſtert .
Jeſus kedegh meg halwan a' bezedet , kyt zolnak vala , monda az Archyſynagogoſnak : Ne akary feelny , czak hogy hygyed .
Es nem hagya ſenkyt hw̋tet kó̗vethny , hanem czak petert , es Jacabot , es Janoſt , Jacab attyaffyat .
Es ywtanak az Arcbiſynagogoſnak hazahoz , es lataak az ſokaſſagot , yghen ſyrwan es ohaythwan .
Es be menwen monda hw̋nekyk : Myt haborgotok  es ſyrtok ?
az lean meg nem holt , de alwzyk .
Es meg mewetyk vala hw̋tet .
Hew kedeg ky yzwen hw̋ket , be hywa az leannak attyat es annyat , es kyk hw̋ vele valanak , es be meenenek oda  hol az lean fekzyk vala .
Es kezeet foghwan az leannak monda hw̋neky : Tabita kwny ! kynek magyarſaga : Lean , neked mondō : kel ffel .
Es ottan ffelkele , es yaar vala .
Vala kedeg tyzen ket eztendeſ .
Es nagy czodalattal czodalkozanak el ez dolgon .
Es ereſſen paranczola nekyk , hogy ſenky ezth ne thwdnaa , es hagya  hog̋ eennye adnanak hw̋neky .
Es el meenven ennen , meegyen vala hw̋ hazayaban , es kó̗wetyk vala hw̋teth hw̋ tanoythwany .
{471} Hat Cap Es ynnep lewen , tanoyttya vala hw̋ket hw̋ ſynagogayokbā .
Es mykoron ſokan halgathnak , czodalkoznak vala hw̋ nagy belczeſſeghen mondvan : Honnan vannak ennek mynd ezek , es mynemw belczeſſeg  ky ennek adatot , es eely ereſſeghek , kyk az hw̋ keze myat leznek ?
Nem de ez az kowacz ffya , es az marianak ffya , Jacabnak , es Joſeffnek , iudaſnak , es ſymonnak attyaffya .
Nem de mynd az hw̋ hwgay et velewnk vannak ?
Es mynd ezenkeppen tantorodnak vala meg hewbenne .
Es mond vala hw̋nekyk Jeſus : Mert nynczen az proffeta tyzteſſegh== ==nel kyl , czak az hw̋ hazayaban , es hazaban .
Annak== ==okaert ſemy yot nem tehet vala ot , hanem czak ennehany korokat gyogytta meg reaok vethwen hw̋ kezeet .
Es yghen czodalkozyk vala raytta az hw̋ hytetlenſeghekert , de kerwl kerenghwen varaſokat es falwkat , tanoyttya vala hw̋ket .
Es eló̗we hywan az tyzenkettó̗t , ketten ketten el boczataa hw̋ket hatalmat adwan hw̋nekyk mynden fertelmes lelkeken .
Es paranczola hw̋nekyk : hog̋ ſemyt ne vynneenek az vttra , hanem czak yſtapot , ſe erzent , ſe kynyeret , ſe penzt hw̋ ó̗wó̗kó̗n .
De czak bokanczot venneenek labokban , es ket kenteſben ne etezneenek .
Es vg̋ mond vala hw̋nekyk : Vala mely hazban be menendetek , ot lakozyatok , myglen onnan ky menendetek .
Es vala ky be nem fogadand tyteket , es nem {472} halgatand , ky yewen onnan razyatok lee az porth ty labatokrol azoknak byzonſagokra .
Azert el menwen predicallyak vala  hog̋ penitenciat tartananak .
Es ſok erdegheket yznek vala ky emberekbó̗l , es ſok korokat kennek vala meg zent kenettel , es meg vygaznak vala .
Es halwan ezt herodes kyral , mert ky hyrhet vala ymaran nylwan az hw̋ newe , vg̋ mond vala : Mert Janos baptizta tamadot ffel hallottaybol , annak okaert leznek ez ſok czodak hw̋ benne .
Nemellyek kedeg mondnak vala , mert yllyes proffeta ; nemellyek kedeg  mert ollyan proffeta , mynt az reghy proffetak .
Hog̋ kedeg ezt hallotta vona herodes kyral , monda : Az Janos , kynek en nyakat vagam , hw̋ tamadot ffel .
Mert ez herodes el boczathwan fogataa meg Janoſt , es meg ketezwen az temleczben vettetee az herodiaſ azonert , hw̋ attyaffyanak  ffylepnek feleſeegheert , mert hozya vette vala hw̋tet .
Vǵ mond vala Janos herodeſnek : Nem yllyk teneked nalad tartanod te atyadffyanak feleſeeghet .
Herodias kedeg pathwart keres vala ellenee , hog̋ meg ó̗lnee hw̋tet , de nem tehety vala : mert herodes feely vala Janoſt , thwdwan  hog̋ ygaz es zent ember vona , es tarttya vala hw̋ mondaſat , es halgatwan hw̋tet ſok yot tezen vala .
Es hog̋ mykoron alkolmas yde tertenth vona .
Herodes hw̋ zyletetynek napyan vaczorat teen galyleanak elſe , yeles , es vraſagos feyedelmynek .
Es mykoron be ment vona , az herodiaſnak hw̋ leanya , es yeyteſth {473} tet vona , yghen kellemetes len az herodeſnek , es egyetembe mynd a' vendegheknek : ottan monda a' kyral a' leānak : Keery keeró̗t en thw̋lem , vala myt kyvanz , es adom teeneked .
Es meg eſkweek hw̋neky , mert vala myt keerendez  adom te neked , ha== ==meegh orzagomnak feleet es .
Hogy azert ky ment vona , monda hw̋ annyanak : Myt keeryek ?
Az kedeg monda : Janos baptiztanak feyeet .
Legottan azerth mynt hamarſaggal bel ment vona az kyral eleyben , keere mondwan : Azt akarom  hogy ezennel aggyad ennekem egy talnyeeron Janos baptiſtanak hw̋ feyeet .
Ottan meg zomorodeek raytta a' kyral ; de maga a' fogadaſert , es egyetembe az vendeghekert nem akara hw̋tet megh haboroyttany , de el kyldwen a' hoherth , paranczola el hozny hw̋ feyet eg̋ taln̋eron .
Azonkeppen nyakat vagaa az temleczben , es eló̗we hozaa egy talnyeron  es adaa hw̋tet a' leannak , es az lean adaa hw̋ annyanak .
Hog̋ azert mynt meg hallottak vona hw̋ tanoythwany , el yeweenek , es el hozak onnan hw̋ teſteet , es helʼʼhezteteek hw̋tet koporsoban .
Ezenkezben az apoſtolok kywl be gywleenek Jeſuſhoz , es meg mondak mynd  mykeppen yartak vona  es predicallottanak vona .
Es ottan monda hw̋nekyk : Yewetek magatoknak az pwzta herre , nywgogyatok meg egy keweſſe .
Mert ſokak yewnek , es mennek vala , es yngyen ſem vala ydeyek  hog̋ czak eheſſenek es .
Azert hayoba haghwan , meenenek pwzta herre hw̋ magoknak .
{474} Es hogy lattak vona nag̋ ſokan hw̋ket el menny , hyre len , es gyalogon mynden varoſokbol oda fwtanak eló̗l veven hw̋ket .
Es ky menwen lataa Jeſus az ſokaſſagot , es yrgalmaſſagra remwla hw̋ raytok , mert ollyanok valanak  mynt az yohok , kyknek nynczen paztorok .
Es kezde hw̋ket ſok keppen tanoyttany .
Es hogy ymaran ſok hora el mwlt vona , eleybē yarwlanak hw tanoythwany mondvan : Yme latod  pwzta hely ez , es az hora el mwlt ; boczaſſad el hw̋ket , hog̋ meenyenek el ez rokon falwkban es valalokban , vegyenek eethkeket , kyt eegyenek .
Es felelven Jeſus monda hw̋nekyk : Agyatok ty hw̋nekyk eennyó̗k .
Es mondanak hw̋neky : Menyw̋nk el , vegyw̋nk ket zaz penz== ==ara kynyeret , es aggywnk ennyó̗k hw̋nekyk .
Ottan monda hw̋nekyk : Hany kynyeretek vag̋on ?
menyetek el , laſſatok meg .
Es hog̋ meg twttak vona , mondanak : ewt , es ket halaczka .
Ottan paranczola hw̋nekyk : hogy mynd tarſſaſſag zerent le telepettethnek hw̋ket az zeld ffywen .
Es le telepedeenek rez== ==zerent hol zaz , hol ethwen .
Es kezeebe veven az ewt kynyereket , es ket halaczkakat , menyorzaghra tekeentven , meg aldaa , es meg zeghe a' kynyereket , es ada hw̋ tanoythwanynak , hog̋ eleykben teenneek ,
az ket halaczkat es megh ozta hw̋nekyk .
Es mynnyayan eenek , es meg eleghó̗denek .
Es ffel gyeyteek az maradeknak morſalekyt tyzen ket tellyes koſarokkal , es az halaczkakbol es .
Valanak kedeg {475} az nepek , kyk akoron ettenek vala , ewt ezeren .
Es ottan eſmeg kezereyttee az tanoythwanokat hayora kelny , hog̋ elette atal kelneek a' tengherth Bethſaydara , myglen hw̋ el boczatana a' nepet .
Es mynt el boczatta vona hw̋ket , hw̋ maga el meene az hegyre ymathkozny .
Es mykoron eſthwe let vona , vala a' hayo a' tengher kezepet , es hw̋ maga az zarazon .
Es lataa hw̋ket nehezen ewezwen , mert az zel hw̋ ellenek vala .
Es eynek negyed horayan yw̋e hw̋ hozyayok , es el akarya vala mwlathny hw̋ket , yarwan az tengheren .
Azok kedeg mynt lataak , hogy a tengheren yarya , aloyttak  hog̋ keſertet vona , es nag̋ ywelteeſth teenek .
Mert myndnyayan lataak hwtet , es yghen megh haborodanak .
Es ottan zola hw̋ nekyk , es monda : Byzakogyatok meg , en vagyok , ne akaryatok felny .
Es hozyayok haga a' hayoban , es meg zeneek az zel .
Azok kedeg annewal nagyoban czodalkoznak vala raytta ; mert nem ertekeztenek vala meg az kynerekbó̗l , az== ==okaert  hog̋ az hw̋ zywk meg vala vakwlwan .
Es hog̋ atal eveztenek vona , ywtanak az genezareoſoknak feldeere , es kywe zallanak .
Mykoron azert kyve mentenek vona  azonnal nylwan megh yſmereek hw̋tet .
Es hogy a' tartomant teetowa yarnak , kezdeek myndenfeló̗l azokat  kyk gonozwl valanak  nozolyabā oda hordany , hol hallyak vala hw̋tet lēny .
Es vala meelʼʼ falwban awag̋ varoſban be meegyen vala  az wczakra ky horgyak vala a' korokat , es keryk vala hw̋tet , {476} hog̋ awag̋ hw̋ rwhayanak peremeet hadnaa yllethnyó̗k , es vala mennyen ylletyk vala , ottan mynd meg vygaznak vala .
Heeth Cap Es yewenek hozya az ffariſeoſok , es az yraſthwdok Jerwſalembó̗l .
Es hog̋ lattak vona nemeellyeket az hw̋ tanoythwany kezzó̗l , kó̗z kezzel , azaz nem meg moſdwan kyneret eenny , meg zydalmazak hw̋keth .
Mert az ffariſeoſok , es mynd a' ſydok hanem ha gyakorta meg moſdannak  vg̋ eeznek , tarthwan a' veeneknek tanwſaghyt .
Es az vaſarrol hozotban , hanē ha elezer meg moſdannak , nem eeznek , es eellyenek nag̋ ſokak vannak  kyk hw̋nekyk adattanak meg tartaſra , mykeppen gyakorta valo moſdaſok , kalanoknak , poharoknak , es eegyeb erczbó̗l zerzet edeenyeknek tyztoytaſa .
Megh kerdek azert hwtet az ffariſeoſok , es az yraſthwdok mondwan : Myre az te tanoythwanyd nem yarnak a' veeneknek zerzeſek zerent , de kó̗z kezzel eznek kyneret .
Hw̋ kedeg ottan felelwen , monda hw̋nekyk : yol proffetalt ty rolatok , kepwtalok , Iſayas , mykeppen meg vagyon yrwan : Ez nep enghemet czak nyelwó̗kkel tyztel , hw̋nekyk kedegh zywk tawl vag̋on en thwlem .
Azert heyaban kó̗wetnek enghemet tanoythwan embereknek thwdomanyt , es paranczolatyt .
Azert el hagywan yſtennek paranczolatyt , embereknek zerzeeſeket tarttyatok , mykeppen kalanoknak , poharoknak tyztoytaſyt , es nagy ſokakat {477} teeztek eellyeneket .
Es vgy mond vala hw̋nekyk : yo  hog̋ meg vtaltatok yſtennek paranczolattyat , hog̋ a' tyeteket meg tarthaſſatok .
Nam Moyſes vgy monda : Tyztellyed te atyadat , Anyadat , es ky gonozt mondand hw̋ attyanak , Annyanak , halalnak halalawal hallyon .
Ty kedeg vgy mondotok : Vala meely ember azt mondangya hw̋ attyanak awagy Annyanak : korbanan , azaz , mynden yo , awag̋ ayandek , enthwlem vagyon , Teneked haznal : es nem hattok ſemyt tebbet tenny hw̋ attyanak  Annyanak .
El zaggatwan az yſtennek ygheyet az ty zerzeeſteknek myatta , kyt zerzettetó̗k , es ſokakath teztek ellyeneket .
Hozya ynthwen azert eſmegh a' nepeket , monda hw̋nekyk : Halgaſſatok myndnyayan enghemet , es erczeetek .
Semy nyncz embernek kywle , ky emberben be meegyen , hog̋ meg fó̗rtezteſſe hw̋tet , de kyk emberbó̗l zarmaznak kywe , az ollyanok fó̗rteztethnek meg embert .
Ha kynek fyle vagyon hallaſra  hallʼʼa .
Es hog̋ a' nep kezzel be ment vona a' hazba , meg kerdeek hw̋tet hw̋ tanoythwany e' pelda bezeeden .
Es monda hw̋nekyk : Ty es ollyan twdatlanok vattok ee ?
Nem ertytek ee , mert kyk kywl vannak , bemenwen emberben , nem fó̗rteztethetyk megh hw̋tet , mert nem ment be hw zyveben , de hw̋ ehaban , es hw̋ zekyn ky vettetyk , ky tyztoythwan mynden eeledelt .
Vg̋ mond vala azert , mert azok  kyk emberbel ky yewnek , fó̗rteztetyk meg hw̋tet .
Embernek zywebó̗l zarmaznak ky az gonoz gondolatok , {478} paraznaſagok , fertelmeſſeghek , gylkoſſagok , orſſagok , feſwenſeghek , czalardſagok , alnokſagok , zemeeremſeghek , gonoz zemleleeſek , karomlaſok , keweelſeghek , bolondſagok .
Mynd ez eellyen felee gonozok beló̗l zarmaznak ky , esmeg ferteztethnek embert .
Es ennek== ==vtanna eennen fel kelwen , meene tyronnak es ſydonnak tartomanyban , es be menwen eeg̋ hazban , hogy ſenky ne thwdnaa , de el nem enezheteek .
Mert az azonyallat mynt hallaa , kynek hw leanyat az fertelmes lelek mert byrta vala , hozya meene , es le eſeek labay eló̗t .
Vala kedeg az azzonyallat pogan nembó̗l , Syroffenyſſanak leanya .
Es kery vala hwtet , hogy az erdeghek kywe yznee az hw̋ leanyabol , ky ottan monda hw̋neky : Had elezer meg eleghedny a' ffyakat ; mert nem yo venny a' ffyaknak kyne es az eebek eleeben vethny .
Az kedeg felelee , es monda hw̋neky : Vgy vagyon  vram 
de nam a' kelkek es eeznek az aztal alat a' gyermekeknek morſaleekokban .
Es monda ottan hw̋neky : Ez bezeednek okaert meeny el , mert ky meene az erdegh az te leanyodbol .
Es hogy haza ment vona , az hw̋ leanyat fekwen talalaa az agyon , hat az erdeg ky ment hw̋ beló̗lee .
Ennek vtanna  hog̋ eſmeg ky yewt vona tyronnak tartomanybol , yewe Sydonnak atala , galyleabely tengherre az tyz varaſoknak tartomany kezzee .
Es hozanak hw̋neky egy ſyketet es nemat , es keeryk vala hw̋tet , hogy rea vethnee hw̋ kezeet .
Es maganak vyven hw̋tet az {479} ſeregh kywl , boczata hw̋ wyayth hw̋ fyleyben , es nyalat erezthwen ylletee hw̋neky nyelweth  es ffel tekenthwen menyorzagra , fohazkodek , es monda : Effeta , azaz nyllal meg !
Es legottan nylanak hw̋neky ffyley , es meg feyteteek hw̋ nyelweenek kó̗tele , es ygazan zol vala .
Es azt paranczola hw̋nekyk , hog̋ ſenkynek ne mondanak .
Meenewel azert ynkab paranczollya vala nekyk , annewal ynkab predicallyak vala , es annewal ynkab czodalkoznak vala raytta mondwan : Myndent yol teen : az ſyketeket es hallany tewee , a' nemakat es zolny .
Nyolcz Cap 
Azon napoknak vtanna mykoron eſmeg ſok ſereghek gywltenek vona hozya , es nem vona myt yngyen eenneenek , es egybe hywan az tanoythwanyokat monda hw̋nekyk : Kenyerywló̗k ez ſokaſſagon , mert ymaran ym harmad napya  hog̋ zenwednek enghe , es yngyen nynczen myt eegyenek .
Es ha el boczatandom hw̋ket ehen hw̋ hazokhoz , el fogyatkoznak az wton , mert nemellʼʼek hw̋ kezzeló̗k mezzennen yettenek .
Es mondanak hw̋ neky hw̋ tanoythwany : Honnan ky elegheythety meg ezeket kynnyerelʼ ez pwztaban ?
Es meg kerdee hw̋ket : Hany kynyeretek vagyon ?
Azok mondanak : Hett .
Es ottan paranczola az nepnek le telepó̗dny az felden .
Es kezeeben veven az het kynyereket , meg alda , es meg zeghee , es hw̋ tanoythwanynak ada , hogy nekyk oztanaak , {480} es a' nepnek oztaak .
Es eg̋ kewes halaczkayok es vala ; azokat es meg aldaa , es hagya el oztany .
Eewenek azert , es meg eleghó̗denek , es ffel gyeytenek ky el maradekokbol , kyk el hwllottanak  het koſarokkal .
Valanak kedeg  kyk ot eettenek vala oly mynt neeg̋ ezeren , es el boczataa hw̋ket .
Annak vtanna hayora kelwen hw̋ tanoythwanywal , meene dalmanvtanak tartomanyaban .
Es kywe keleenek hozya az ffariſeoſok , kerdeezkedny hw̋tet , yegyet keerwen hw̋ thw̋le menybó̗l keſerthwen hw̋tet .
Es nagyot fohazkodwan hw̋ lelkeben monda : Myre ez nemzet yegyet keer ?
Byzon mondom tynektek : ha adatyk ez nemzetnek yegy .
Es ot el hagywan hw̋ket mene be eſmegh a' hayoban , es atal meene a' tengheren .
Es azonkezben el feledeenek kyneret venny , es czak eg̋ kynernel teb nem vala veló̗k a' hayoban .
Es paranczola hw̋nekyk mondwan : Laſſatok  hogy oyatok magatokat az ffariſeoſoknak kowazyokthwl , es herodeſnek kowazyathwl .
Azok kedeg egymaſra velekednek vala mondvan : Mert nynczē kynyerwnk .
Kyt mykoron meg yſmert vona Jeſus , monda hw̋nekyk : Myt gondolkottok azon  mert kyneretek nynczen ?
Meeg ſem yſmerytek  ſem ertytek ?
meeg es meg vakwlt ee ty zywetek .
Zemetek vagyon , es nem lattyatok , fyletek vagyon  es nem hallyatok .
Meg ſem emlekeztek rola , mykoron az ewt kynereket meg zeghem , az ewt ezernek , es hany tellyes koſaar fragmentat gyeyteetek {481} ffel ?
Mondanak hw̋neky : Tyzen kettó̗t .
Es mykoron az het kynyereket a' neegy ezernek , es hany tellyes koſaar fragmentat gyeyteetek ot es ?
Mondanak : hetet .
Es ottan monda hewnekyk : Myre hogy meeg ſem ertytek ?
Es azonkezben yewenek Bethſaydaban , es hozanak hw̋neky egy vakot , es keryk vala , hogy illethnee hw̋tet .
Es kezeet foghwan a' vaknak , ky vyve hw̋tet az vczarol , es nyalat kenwen hw̋ zemeyre hennen kezeywel , meg kerdee , ha ymaran lathna ?
Es el tekeenthwen monda : Latok embereket mykent ffakat yarwan .
Eſmeg zemeyre vetee hw̋ kezeet , es yobban kezde lathny , es meg adateek zemeeynek vylaga vgy , hog̋ myndeneket nylwan lathna .
Es ottan el kylde hw̋ hazahoz mondwan : Meny el te hazadhoz , es ha az wczara ky menendez , ſenkynek ne mongyad .
Es ennek vtanna kywe n̋omoteek Jeſus hw̋ tanoythwanywal Ceſareaban , ffylepnek varaſaban .
Es menwen az wton , kerdy vala hw̋ tanoythwanyt mondwan : Kynek mondnak emberek enghemet lenny ?
Azok kedeg mondanak : Nemellyek Janoſ baptiſtanak , nemellyek ylleſnek , nemellyek kedeg mynt az proffetak kezzel eeg̋ .
Ottan monda hw̋nekik : Ty kedeg kynek mondotok enghemet ?
Felelwen peter ottan monda : Te vag̋ a xps .
Es meg fenyeythee hw̋ket , hog̋ ſenkynek azt ne mondanaak hw̋ rola .
Es kezdee hw̋ket tanoythany , mert zykſeegh vona embernek ffyanak ſokat zenwedny , es megh gyalaztathny a papy feyedelmekthwl {482} , es az veen nepeknek ffeyedelmythwl , es az yraſthvdokthwl , es vegre megh ó̗lny , es ffel tamadny .
Es nylwan valo bezedet zol vala .
Es meg foghwan hw̋tet pether , kezde rola ffeddeny .
Ky ottan hattra fordwlwan , es az tanoythvanyokra tekeenthwen , fenyeytheeſt teen peternek mondwan : Meny hatam meeghee  ſathana , mert nem erted azokat  kyk yſtenee , de kyk emberekee .
Es egybe hywan a' neepeket hw̋ tanoythwanywal , monda hw̋nekyk : Ha ky akar enghem kó̗wethny , tagagya meg ennen magat , vegye ffel hw̋ kereztteek , es kó̗weſſen enghemet .
Mert vala ky akarangya hw̋ lelkeet ydwezeyteny , el vezty hw̋tet , ky kedeg el veztendy hw̋ lelkeet en erettem es az ewangeliomert , ydwezeyty hw̋tet .
De myt haznal embernek  ha el nyeryee mynd ez vylagot , es hew lelkenek vezedelmet zerezyen .
Awag̋ mynemw valtſagot aad ember hw̋ lelkeert ?
Vala ky azert enghem valland es az en bezedemet , ez parazna , es vethkezet nemzetben ; embernek ffya es vallya hw̋tet , mykoron ywtand hw̋ attyanak dyczó̗ſegheben , mynd hw̋ zent Angyalywal .
Vg̋ mond vala azert hw̋ nekyk : Byzon mondom tynektek , mert vannak nekyk eth allok== ==kezzel , kyk nem koſtolnak halalt , myg nem lattyak yſtennek orzagat el yewen hw̋ ereyben .
{483} Kylencz Cap 
Es hat napoknak vtan̄a ffel veve Jeſus petert , es Jacabot , es Janoſth , es vyvee hw̋ket eg̋ magas hegyre magoknak , es el valtoztataa hw̋ magat hw̋ elettek .
Es hw̋ rwhay leenek feneſek , es felette feyeerek  mykeppen a' hoo , mynemwt az fullo fyw ez felden nem tehet  ollyan feyeert .
Es nekyk yeleneenek Illyes Moyſeſſel , es zolnak  bezeelnek vala Jeſuſſal .
Es felelwen peter monda Jeſuſnak : Meſter , yo mynekwnk et maradnwnk ; zerezyenk et harom haylokokat , teneked eegyet , Moyſeſnek eegyet es yllyeſnek egyet .
Mert nem thwgya vala , myt mondanaa , mert yghen meg rettentenek vala .
Es nag̋ kó̗d tamada , be boroytwan hw̋ket , es zozat yewe a' kedbó̗l mondwan : Ez az en zerethó̗ ffyam , haſgaſſatok hw̋tet .
Es hogy teetowa tekeentettenek vona , ſenkyt towaba nem lathatanak , czak ennen magat Jeſuſth .
Es hog̋ hw̋ veló̗k le zallot vona a' hegyró̗l , paranczola hewnekyk , hogy azokat  kyket lattak vona  ſenkynek ne bezeelleneek , hanem mykoron embernek hw̋ ffya hallottaybol fel tamadna .
Es ez bezedet meg tytkolak hw̋ bennek , de kerdezkó̗dnek azon  my vona , hogy hallottaybol ffeltamadna .
Es meg kerdeek hw̋tet mondwan : De myre mongyak az ffariſeoſok , es az yraſthwdok  mert zykſeegh ylleſnek elezer el yewny ?
Ky felelwen ottan monda hw̋nekyk : Mykoron yllyes el yewend elezer , myndeneket meg ygazwnt {484} ; de mykeppen vag̋on meg yrwan embernek hw̋ ffyarol , hogy ſokakat zenweggyen , es meg vtaltaſſek .
De vgy mondok tynektek , mert ymaran yllyes el yevt , es vala myt akarttanak  mynd azt tetteek hw̋neky , mykeppen meg vag̋on yrwan hw̋ rola .
Es mykoron hw̋ tanoythwanyhoz yett vona , lataa , hat nagy ſok neep gyw̋lt hw̋ hozyayok , es az yraſthwdokat vetekó̗dwen hw̋ veló̗k .
Es legottan mynd az ſok nep  hog̋ lattaak vona Jeſuſth , el amelkodanak  es meg retteneenek , es eleyben kelween ydwezlyk vala hw̋tet .
Es ottan megh kerdee hw̋ket : Myn kerdezkó̗ttek vala ty keztetó̗k ?
ffelelwen eggyk az ſeregbó̗l monda : Meſter , ym hozyad hoztam az en ffyamat  kyben neema leelek vag̋on , es vala hol le ragadangya , meg faggattya hw̋tet , es tayteekot thwr , es hw̋ fogat czykorgattya , es el nyomoroyttya .
Meg mondam ezt az te tanoythwanydnak , hogy kywe yzneek hw̋tet , es nem teheteek .
Ky ottan felelween hw̋nekyk monda : Oh hytetlen nemzet , myglen leezen tynalatok , es myglen zenwedlek tyteket ?
Hozyatok hozyam hw̋tet .
Es eló̗we hozaak hw̋tet , es mynt latta vona hw̋tet , ottan a' lelek meg haboroyttaa hw̋tet  es a' fedhez ythwen , hewer vala , taytekozwan .
Es meg kerdee hw̋ attyaak : Menee ydey wona , hog̋ hw̋neky ez tertent vona ?
Ottan monda : Gyermekſeghethw̋l foghwa , es g̋akorta vytte hw̋tet tyzre es vyzre  hogy hw̋tet el veztenee .
De ha myt tehecz , ſegeycz meg mynket , kenyerwlwen {485} myraythtwnk .
Jeſus kedegh monda hw̋neky : Ha hyheted , myndenek lehethſeghó̗ſek a' hywó̗nek .
Ottan nagy kyaytaſſal a' gyermeknek attya kezde mondany : Hyzem , Wram , ſeghehed meg az en hytetlenſeghemeth .
Es hogy lathnaa Jeſus a' ſok neepet oda fwthny , meg fenyeythee a' fertelmeſ lelket mondwan hw̋neky : Te ſyket es neema lelek , en teneked paranczolok : meny ky beló̗lee , es soha towaba be ne meny hw̋ belee .
Es nagyon ywelthwen es faggathwan hw̋tet ky meene beló̗lee , es ottan leen  ha meg holt vona , vg̋ hog̋ ſokan mondanak , mert meg holt vona .
Jeſus kedeg kezeeth foghwan ffel emelee hw̋tet , es ffel kelee .
Es hog̋ ez meg leewen , hazba meent vona , hw tanoythwany tytkon meg kerdeek hw̋tet : Myre my nem vethetó̗k kywe hw̋tet ?
Es monda hw̋nekyk : Ez felee nem ſenkybó̗l ky nem yzettethetyk , hanem czak ymaczaghal es beyttel .
Es eennen ffel kelwen , galyleanak kywle meennek vala , mert nem akarya  hogy ſenky thwdnaa .
Tanoyttya vala kedygh hw tanoythwanyt , es mond vala hw̋nekyk : Mert embernek hw̋ ffya el arwltatyk embereknek kezekben , es meg ó̗lyk hw̋tet , es meg ó̗lwen , harmad napon ffel tamad .
Azok kedeg nem ertyk vala e bezeedet , es feelnek raytta hwtet megh kerdeny .
Es ywtanak kaffarnaomba .
Mykoron azert ot hon volnanak , kerdy vala raytta , myt bezeelnek vala az wton .
Azok kedeg halgathnak vala : hw̋k kedeg azon vetekó̗ttenek vala , ky vona hw̋ keztek {486} nagyob ?
Es hog̋ Jeſus le ylt vona , eló̗we hywa a' tyzenkettó̗t , es monda hw̋nekyk : Ha ky akar ty kó̗ztetó̗k primus lenny , leezen mennel vtolſo , es myndennek zolgaya .
Es veven egy gyermeket , allataa hw̋tet hw̋ kó̗zykben , kyt mykoron meg ó̗leyt vona , monda hw̋nekyk : Vala ky eegyet ez eellyen gyermekek kezzel veyen en newemben , enghem veezen , es ky enghem veyend , nem enghem veezen , de azt  ky enghem boczatot .
Felelee ottan hw̋neky Janos mondwan : Meſter , latank nekyk te newedben erdegheket ky yzny , ky nem kó̗wet mynket , es meg tyltok hw̋tet .
Jeſus kedegh monda : Ne akaryatok meg tyltany hw̋tet ; mert ſenky nynczen  ky yot teegyen en newemben , es ottan hamar gonozt zolhaſſon en rolam .
Mert azerth ky ty ellentek nynczen , ty feló̗letek vagyon .
Byzonyawal valaky ynnotok adand tynektek egy pohar hydegh vyzet en newemben , mert Criſtuſhoz tartoztok : byzon mondō tynektek : nem vezty el hw̋neky erdemeet ; es vala meg tantoroyttand eeggyet ez aprok kezzel , kyk en bennem hyznek , naggyal yob hwneky  hogy ha nyaka kezwl kettethneek a' malom kew , es a' tengherben vettethneek .
Es ha meg tantoroytand teghed te kezed , meſſed el hw̋tet , yob teeneked az erek elettre beteghen be menned , honnem mynt ket kezed leween pokorra menny a' meg alhatatlan tyzre , hol ot hw̋ feerghó̗k meg nem hal , es hw̋ tyzó̗k meg nem alwzyk .
Es ha azon keppen {487} te labad meg tantoroyt teghed , vaghyad el hw̋tet , yob teeneked ſanthan az erek eelettre be menned , honnem mynt ket labad leween pokorra vettethny meg alhatathlan tyzre , hol ot hw̋ feerghek meg nem hal , es hw̋ tyzó̗k meg nem alwzyk .
Es ha te zemed meg tantoroyt teeghed , vayt ky hw̋tet ; mert yob teeneked kyſded vylagoſſaggal az erek elettre be menned , honnem keth zemeyd lewen , pokorra menny , hol oth hw̋ feerghek meg nem hal , es hw̋ tyzek megh nem alwzyk .
Mert mynden tyzzel ſozattatyk , es mynden aldozat ſowal ſozattatyk .
Yghen yo a' ſſo , hog̋ ha a' ſſo yz== ==nelkyl leyend , howa vettetyk hw̋ ?
Leg̋en ſſo ty bennetek , es bekeſeghet tarczatok ty keztetek .
Tyzed Cap Es ffel kelwen ennen , yewe Judeanak tartomanyban Jordan vyzeenek atala ; ottan eſmeg hozya gyw̋lenek a' neepek , es mykeppen zokta vala , eſmeg tanoyttya vala hw̋ket .
Es hozya yarwlwan az ffariſeoſok azon kerdyk vala hw̋tet : ha yllyk a' ffyrffywnak hw̋ feleet el hadny , awag̋ el yzny ?
keeſerthwen hw̋tet .
Hw̋ kedeg felelven monda hw̋nekyk : Myt paranczolt tynektek Moyſes ?
Ottan mondanak azok : Moyſes enghedet meg vtalathnak kenyveet yrny , es el hadny .
Kyknek azonnal felelwen Jeſus monda : Az ty zyveteknek kemeenſeghere yrta Moyſes ez paranczolatot ty nektek .
Teremteeſnek kedeg kezdetythwl foghwa ffyrffyat {488} es azzonyallatot teremthee vr yſten , es monda : Ez okaert haggya el ember hw̋ attyat es annyat , es eeggyeſw̋l hew feleſeghehó̗z , es leznek ketten teztben eggye .
Azert ymaran nem mondathnak kettó̗nek , de eeg̋ teſthnek , kyt azerth yſten egybe eeggyeſeythtet , azt ember el ne valazya .
Es mykoron a' hazba vona , eſmeg hw̋ tanoythwany vgyan ezennel meg kerdeek hw̋tet .
Es monda hw̋nekyk : Vala ky hw̋ feleſeghek el hag̋angya , es maſth veyend , tó̗rvent zegh .
Es ha az azzon hw̋ vrat el hagyangya , es maſhoz menend , parazna leezen .
Ezenkezben aprokat hoznak vala hw̋neky , hog̋ yllethne hw̋ket , hw̋ tanoythwany kedeg meg fenyeytyk vala hw̋ket  hog̋ ne hoznak .
Azth hog̋ latta vona Jeſus , nehezen veve , es monda hw̋nekyk : Haggyatok az aprokat en hozyam yewny , es ne tylczatok meg hw̋ket , mert eellyenekee az yſtennek orzaga .
Byzon mondom ty nektek : Valaky ygy nem veyendy az yſtennek orzagat , mynt ez aprok , nem mehet be hw̋ belee .
Megh ó̗lelghetwen azert hw̋ket , es reaok vetwen hw̋ kezeet , meg algya vala hw̋ket .
Es ennek vtanna  hog̋ wttra eredet vona , egy eleybe eſwen terdre , keery vala hw̋tet mondwan : yo Meſter , myth teegyek , hog̋ az erek eletet vegyem ?
Jeſus kedeeg monda hw̋neky : Myre mondaz enghem yonak ?
Senky nem yo , czak az eg̋ yſten .
Twdod ee a' paranczolatokat ?
Ne paraznalkogyal .
Ne ó̗ly .
Ne wroz'' .
Ne mong̋ hamyſſ tanwſagot .
Ne teeg̋ czalardſagot .
Tyztellyed {489} te atyadat  anyadat .
Az kedeg ottan monda hw̋neky : Meſter , mynd ezeket meg tartottam mynd en kyſdedſeghem wlta foghwa .
Jeſus ottan reaya tekeentwen meg zerethe hw̋tet , es monda hw̋neky : Meeg eg̋ zykſegh teeneked : meny el , vala myt byrz  ad el , es ozd zeghenyeknek , es tellyes keenczed lezen menyorzaghban , es yew el , kó̗weſſ enghemeth .
Ky ottan haborodwan ez bezeden , es el fordwla zomorwal , mert ſok erekſeghe vala hw̋neky .
Es teetowa tekeenthven Jeſus monda hw̋ tanoythwanynak : Oh meel nehez , kyknek ſok penzek vag̋on , yſtennek orzagara be mennyó̗k .
Az tano''thwanyok kedegh el czodalkozwan ez bezedeken , ottan Jeſus eſmeg felelwen monda hw̋nekyk : Yo ffyaczkaym , mel ygen nehez peenzekben byztaknak yſtennek orzagaban be menny !
Kynneb a' tewenek a' thew ffokan atal meenny , honnem mynt az kazdaghnak yſtennek orzagaban be menny .
Azok kedeg ezth halwan , anneewal ynkah czodalkoznak vala raytta mondwan ennen magokbā : Azert ky vag̋on  ky ydweſſeghet leelheſſe ?
Reaiok tekeenthwen ottan Jeſus mōda : Embereknel lehetetlenek , de yſtennel nem .
Mert Iſtennel myndenek leheczeegheſek .
Es ottan monda peter hw̋ neky : Yme my myndent el hatthwnk , es teghedet kó̗wethewnk .
Ottan Jeſus ees felelwen monda : Byzon mondom tynektek : Mert ſenky nynczen  ky el hagyangya hew hazat , awag̋ attyaffyayt , es hwgayt , Attyat es Annyat , {490} awag̋ ffyayt , awagy mezeyt en erettem , es az ewangeliomert , ky zaaz annyat nem vennee ezen maſtany ydó̗ben , hazakat , atyaffyakat , hwgayt , Anyakat , es ffyakat , es mezó̗ket haborwſagokkal , es a' yewendó̗ vylagon erek eeletet .
Sokak azert leeznek elſó̗k vtolſook , es wtolſok elſó̗k .
Valanak kedeegh az wton menwen Jerwſalemben , es Jeſus elettek menwen , hewk kedeg wtanna nag̋ ameelkodaſſal , es feelelemmel kó̗wetyk vala hw̋tet .
Es egybe hyvan eſmegh mynd a' tyzenkettó̗t zol vala hwnekyk azokrol  kyk hew reaya yewendó̗k .
Mert yme ffel megyw̋nk Jerwſalemben , es embernek ffya el arwltatyk papy feyedelmeknek es az yraſthwdoknak , es veeneknek ; es halarra karhoztattyak hewtet , es aggyak hw̋tet pogan nepeknek , es meg czwffollyak hw̋tet , meg pekdeſyk , es meg oſtorozyak hw̋tet , es annak vtanna meg ó̗lyk hw̋tet ; es harmad napon ffel tamad .
Ez vtan yarwlanak eleyben Jacab es Janos , Zebedeuſnak ffyay , mondwan : Meſter , azth akaryok , hogy vala myt keerw̋nk , megh aggyad my nekw̋nk .
Hew kedeg ottan monda nekyk : Myt akartok  hogy teegyek tynektek ?
Es mondanak : Aggyad azt mynekw̋nk , hog̋ egywnk te yogodra , es maſwnk te balodra yllyw̋nk te dyczó̗ſeghó̗dben .
Jeſus kedeg monda hw̋nekyk : Nem thwgyatok  myt keeryetek .
Meg yhattyatok ee a pohart  kyt en yzom , awag̋ a kerezthſegghel kereztelkedny , kywel en kereztelkó̗dó̗m ?
Azok ottan {491} mondanak : Tehettyek .
Jeſus eſmeg monda hw̋nekyk : Yollehet a' pohart  kyt en yzom  yzyatok , es a' kereztſeghel , kywel en kerezttelkó̗dó̗m , kerezttelkettek , ylny kedeg az en yogomra , avagy balomra nem enym ty nektek adny , de kyknek zereztethwen vagyon .
Es halwan ezt a' tyze , kezdenek bozzonkodny Jacabnak es Janoſnak dolgarol .
Jeſus azert hozya hywan hw̋ket monda hw̋nekyk : Twggyatok ee ?
mert azok  kyk nepek kezet feyedelemſeghwl vannak , es vralkodnak hw̋ raytok , hatalmaſkodnak hw̋ raytok ; de nem azonkeppen vagyon ty keztetó̗k ; de vala ky nagyob akarand lenny , lezen ty zolgalotok , es vala ky akarand ty keztetó̗k primus lenny , lezen myndennek zolgaya .
Nam embernek ffya es nem yewt  hog̋ neky zolgaltathneek , de hog̋ ynkab zolgalna , es adnaa hw̋ lelkeet ſokaknak meg valtſagaert .
Es azonkezben ywtanak Jerykoban .
Es hog̋ kywe mennee Jerykobol hw̋ tanoythwanywal es egyeb teb ſokaſſaggal , yme thymeuſnak ffya , vak Barthymeus , yl vala az wth felen koldwlwan .
Ky hog̋ hallotta vona , mert az nazarethbely Jeſus vona , kezdee kya''tany , es mondany : Dauidnak ffya , yrgalmaz'' en velem .
Es nag̋ ſokak fenyeghetyk vala hw̋tet , hog̋ vezteglenee .
Hw̋ kedegh annewal ynkab keayttya vala : Dauidnak ffya , yrgalmaz'' en velem .
Es ottan meg alwan Jeſus : paranczolaa hozya hywnya hw̋tet .
Es el hywak hw̋tet mondwā hw̋neky : Byzodalmaſ leeg̋ , kel ffel , mert teghed hyw .
Ky azonnal {492} le hagytwan hw̋ rwhayat , nag̋ hamar hozya ſyetee .
Es felelwen Jeſus monda hw̋neky : Myt akarz  hog̋ teegyek teeneked ?
Az vak kedeg ottan monda hw̋neky : Meſter , hog̋ laſſak .
Jeſus ees ottan monda hw̋neky : Meny el , az te hyted teghed meg gyogywtot .
Es legottan lata , es kó̗wety vala hw̋tet az wton .
Tyzen egy Cap Es hogy kó̗zelghethneenek Jerwſalemnek es Bethanianak feleye , az az olyvetymnek hegyere , kylde el kettó̗t hw̋ tano''thwany kezzel , es monda hw̋nekyk : Mennyetek el ez varoſban , ky thy ellentek vagyon , es ottan mynt oda be menendetek , azonnal talaltot egy meg kó̗tó̗t barmot , kyn meeg ſoha egy ember es nem ylt , olggyatok el hw̋tet , es hozyatok edee .
Es ha ky tynektek vala myt zoland , mongyatok  mert wrnak zykſeghes , es legottan ede boczattya hw̋tet .
Es el menwen meg talalaak a' barmot meg kó̗tthwen az ayto eló̗t kyw̋l az wth ffelen , es oldak hw̋tet .
Es nekyk ot allok kezzel mondanak hw̋nekyk : Myt myveltek , el oldwan a barmot ?
Kyk ottan feleleenek azoknak , mykeppen meg paranczolta vala hw̋nekyk Jeſus , es ottan el boczataak vynny .
Es vyweek hw̋tet Jeſuſnak , es reaya vethwen hw̋ rwhayokat , ottan ennen magat rea ylteteek .
Sokak kedeg a' nepek kezzel le hanyak hw̋ rwhayokat az wton , nemellyek kedeg agakat zegdelnek vala a' ffakrol  es el hymtyk vala az wton .
Es kyk eló̗l es wtol {493} mennek vala , azt kya'ttyaak vala mondwan : Oſſanna , azaz ydwezeycz mynket .
Benedictus qui venit in nom̄ne dom̄i etc .
Aldot  ky yewt vrnak neweben , es aldot , ky yewt , my atyanknak  dauidnak orzaga .
Yrgalmaz'' magaſſaghban .
Es be meene a' templomban .
Es myndeneket meg neezelwen , hogy kedeg eſthwe let vona , megh ky meene betanyaban a' tyzenkettó̗wel .
Es maſod napon , mykoron Bethaniabol ky nyomottanak vona , meg ehó̗zek .
Hog̋ azert tawl egy leweles fyghe ffat latot vona , oda meene  hog̋ ha valamyt talalna hw̋ raytta ; es hog̋ melle ywtot vona , ſemyt nem leele hw̋ raytta  czak azon lewelet , mert nem vala a' ffyghenek ydeye .
Es felelwen ottā monda hw̋neky : Ymaran ſoha towaba ſenky te rolad gymelczet ne eeg̋ek , es ezt halgattyaak vala hw̋ tanoythvany .
Es ez wtan meenenek eſmegh Jerwſalemben .
Es hog̋ be mentenek vona a' templomban , kezdee ky hanny vethny az aroſokat es veevó̗ket a templomba , es a' peenz valtoknak hew aztalokat , es a galamboſoknak hew zekó̗ket mynd ffel hanyaa .
Es nem haggya vala  hogy ſenky a' templomban ſemyt ollyat vynny .
Es tanoyttya vala hw̋ket mondwan : Nem de meg vagyon ee yrvan : Domus mea domus oracionis vocabit ?
Az en hazam ymaczaghnak hazanak hyvattatyk mynden neepeknel : ty kedegh tetteetek hw̋tet lattroknak barlangaya .
Mykoron ezt hallottak vona az papy ffeyedelmek es az yraſtwdok , kereſkó̗dnek vala {494} raytta  mykeppen hw̋tet el veztenek ; de ffeelyk vala hw̋tet , mert mynd a kezenſeghes ſokaſſagh czodalkozyk vala hw̋ nag̋ thwdomanyan .
Es mynt eſthwe lezen vala , ky meegyen vala a' varoſbol .
Es hog̋ hollal el meennenek , latak a' ffyghe ffat , tehat tewebó̗l ky azot .
Es meg emlekezwen rola pether monda hw̋neky : Yo meſter , yme a' ffyghe  kyt megh atkozal , meg azot .
Es ottan felelwen Jeſus monda hw̋nekyk : Legyen yſteny hytetek .
Byzon mondom tynektek : Mert vala ky mondangya ez heegynek ffel kelny , es a' tengherbe menny , es nē ketó̗lkó̗dendyk hw̋ zyweben , de hyendy , mert vala myt mondan , legyen , meg lezen ottan hw̋neky .
Annak okaert mondom tynektek : myndent  vala myt ymatkozwan kertek , hyggyeetek  mert vezytek  es meg yewnek ty nektek .
Es mykoron allotok az ymaczagon , boczaſſatok meg , ha vala my vag̋on vala ky ellen , hog̋ az ty atyatok es , ky menyben vag̋on , megh boczaſſa tynektek ty byneteket .
Hog̋ ha ty meg nem boczatandotok , az ty atyatok es , ky menyben vag̋on , meg nem boczattya ty byneyteket .
Ezenkezben yeweenek eſmegh Jerwſalemben .
Es hogy a' templomban yarna , hozya yarwlanak az papy feyedelmek , az yraſthwdok es a' veenek , es mondanak hw̋neky : Ky hatalmaban tezed ezeket , awag̋ ky atta teeneked ez hatalmat , hog̋ ezeket tegyed ?
Jeſus kedeg ottan felelwen monda hw̋nekyk : Kerdlek tyteket en es egy bezeden , felellyetek meg ennekem , {495} es megh mondom tynektek  ky hatalmaban tezem ezeket .
Janoſnak kereztſeghe menbó̗l vala , awag̋ emberekthwl ?
felelyetek meg ennekem .
Azok kedeg gondollyak vala hw̋ magokban , mondwan : Ha mondangyok  menybó̗l , ottan azt mongya my nekwnk : Myre azert nem hyttetek hw̋neky ?
Ha kedeg mondangyok , hog̋ emberektwl , ffelw̋nk a' nepektw̋l , mert myndenek yſmeryk vala Janoſth , hog̋ byzon proffeta vona .
Felelwen azert mondanak Jeſuſnak : Nem thwgyok .
Felelwen Jeſus es , ottan monda hw̋nekyk : En es nem mondom meg ty nektek  ky hatalmaban teezem ezeket .
Tyzen kett Cap Kezde azert pelda bezeed zerent zolny hw̋tet : Eg̋ ember zeló̗t palantala , es fó̗wennyel kó̗rwl veve hw̋tet , es vermet aſa hw̋bennee , es tornyot raka kó̗zepette , es ayanla hw̋tet a' myweſeknek , es mezze vttra mene .
Es hog̋ ydee let vona , kylde a' myveſekhez hw̋ zolgayat , hog̋ venne a' zeló̗nek haznaban .
Azok kedeeg meg foghwan hw̋tet , meg vereek , es hewon boczataak el .
Eſmeg az wr kylde hw̋ hozya''ok maſ zolgat , es annak feyeet be tó̗reek , es ſok bozzwal ylleteek .
Annak vtanna eſmeg egyebet kylde , azt es meg foghwan , meg ó̗leek hw̋tet .
Azonkeppen nag̋ ſokakat , kyk== ==kezzel nekyket meg meg vereenek , nekyket meg ó̗leenek .
Vegre azert mykoron egyetlen eg̋ zeretó̗ ffya vona , kylde azt es hozyayok {496} mondwan : Mert meg zegyenlyk az en ffyamat .
Az myweſek kedeg mondanak egymaſnak : Yme hol az herekes , yere  ó̗llyó̗k meg hw̋tet , es myenk lezen az erekſeegh .
Es ottan le foghwan hw̋tet , meg ó̗leek , es ky veteek a' zeló̗bó̗l .
Myt tezen azert azoknak a' zeló̗nek hw̋ wra ?
El yw̋ , es el vezty az gonoz nepeket , es az hw̋ zeló̗yet eegyebeknek aggya .
Nem olwaſtatok ee ez yraſth ?
Az kó̗wet , kyt meg vtalanak a' myweſek , leen az a' zeghelethnek feyezety .
Wr yſtenthw̋l zerezteteek ez , es czodalatos myndeneknek zemek lataſara .
Azok kedeg ezt halwan , ottan meg akaraak foghny , de feelenek a' nepthw̋l ; mert meg yſmereek  hogy hw̋ rolok mondanaa ez pelda bezeedet .
Es ot el hagywan hw̋tet , el meenenek onnan .
Annak vtanna kyldeenek eſmeg hozya ennehanyat az ffariſeoſokban az herodes zolgaywal , hogy meg foghnaak hw̋tet hew bezeedeben .
Kyk mondanak hw̋ neky : Meſter , thwgyok  hog̋ ygaz vagy  es ſenkywel nem gondolz , es nem neez'' embereknek hw̋ orczayokra , de mynden ygaſſaghban predicallod az yſtennek wtat .
Mond meg mynekw̋nk , yllyk ee czaſarnak adot adnwnk , awag̋ nem ?
Ky ottan meg yſmerwen hw̋ vaſodſagokat monda hw̋nekyk : Myt keſeertó̗tó̗k enghemet ?
Aggyatok penzt en nekem  hogy laſſam .
Azok ottan penzt adanak hw̋neky .
Es monda hw̋nekyk : Kyee ez kep , es e kerwl yras ?
Mondanak hw̋neky : Czaſaree .
Felelwen ottan Jeſus monda hwnekyk : Aggyatok {497} meg azerth Azokat  kyk czaſaree czaſarnak , es kyk yſtenee yſtennek .
Es yghen czodalkozanak raytta .
Ennek vtanna yewenek az ſaduceoſok es , kyk mongyak  hog̋ a' fel tamadas nynczen ; es meg kerdeek hw̋tet mondwan : Meſter , Moyſes my nekw̋nk azt yrta , hog̋ kynek hw̋ attyaffya meg haland , es feleſeeghet hag̋and , de magzatokat nem hagyand , hog̋ hw̋ feleſeeghet maſ attyaffya veegye , hogy hw̋ attyaffyanak magwat fel tamazya .
Valanak azert heet atyaffyak .
Es az elſe feleſeeghet hozwan , meg hala , magot nem hagywan .
Az maſyk es hozya veven , meg hala az es , magot nem hagywan .
Azonkeppen a' harmadyk .
Es mynd heten yſmereek hw̋tet , magot nem hagywan .
Myndennek vtanna meg hala az azzonyallat es .
Azert a' fel tamadaſban , mykoron mynd ffel tamadannak , ky feleſeghe lezen az azzon ?
mert mynd heten yſmerteek hw̋tet .
Felelwen hw̋nekyk Jeſus monda : Nem de azert tewelʼʼgó̗tó̗k ty , mert nem thwgyatok az yraſth , ſem yſtennek ereyt ?
Mykoron mynd hallottaybol ffel tamadannak , nem felekó̗znek , de leznek mynd  mykeppen yſtennek Angyaly menyorzaghban .
Az hallottak kedeeg  hogy ffel tamadnak , nem olwaſtatok ee Moyſes kenyweben , az egghó̗ bokorrol  mykeppen zolt ot hw̋neky yſten mondwan : En vagyon Abrahamnak yſtene , es Iſaaknak yſtene , es Jacobnak Iſtene ?
Nem a' meg holtaknak yſtene , de eeló̗knek .
Ty kedeg felette tewó̗lghó̗tó̗k .
Es eló̗we yarwlwan {498} egy az yraſtwdok kezzel , ky azoknak kerdezkó̗deſeketh hallotta vala , es lathwan  mel ygazan felelt vona hw̋nekyk , az es meg kerdee hw̋tet : Mellyk vona mynden̄el nagyob paranczolat ?
Jeſus kedeg felelee hw̋neky : Mert myndennel elſeb paranczolat az : Halgaſd meg Izrael ! te wrad yſtened egy .
Es zereſſed te wradat yſtenedet te tellyes zywedbó̗l , es te tellyes lelkedbó̗l , es te tellyes elmeedbó̗l , es te tellyes ereſſeghedbó̗l .
Ez az elſe paranczolat .
Az maſodyk kedeg , ky haſonlatos ehhó̗z : Zereſſed te baratodat , mykeppen tennen magadat .
Nagyob ezeknel eegyeb paranczolat nyncz .
Es ottan monda hw̋neky az yraſthwdo : Yol , yo Meſter , ygaſſagh== ==zerent mondad , mert egy az yſten , es nynczen hw̋ nalanal eegyeb .
Es hogy zereteſſeek tellʼʼes zywbó̗l , tellyes elmeebó̗l , tellyes lelekbó̗l , es mynden ereſſegbó̗l , es hw̋ barattyat azonkeppen zerethny , mykeppen ennen magat , nagyob mynden fogadaſoknak es aldozatoknal .
Jeſus kedeg lathwan  hog̋ belczen felelt vona rea , monda hw̋neky : Nem vag̋ yghen tawolʼʼ yſtennek orzagathwl .
Es ſenky ymarā nem mery vala hw̋tet kerdeny .
Ennek vtanna mykoron eſmeg bezellwen tanoyttana a' templomba , monda : Hog̋ hog̋ mongyak az yraſthwdok Criſtoſth dauid ffyanak lenny ?
Nam dauid vg̋ mond zent lelekbó̗l : Monda wr en vramnak : yllʼʼ en yogaymra , myglen te ellenſeghydet vetem te labaydnak zeky alaa .
Yme azert dauid hw̋tet vranak mongya , es honnan {499} mondatyk hw̋ ffyanak ?
Es mynd az ſok nep nag̋ eremeſth halgattyak vala hw̋tet .
Es zol vala hw̋nekyk hw̋nen thwdomanyabol mondwan : Oyatok magatokat az yraſthwdoktwl , kyk draga rwhaban akarnak yarny , es kezenetek kyvannak a' pyaczon , es elſe zekedben ylny a' ſynagogakban , es ffee helyen a' vendeeghſeghben .
Kyk ffel emeztyk az ó̗zvegyeknek hazokat , hozyw ymatkozaſnak kepó̗zety alat ; ez ellyenek annewal nagyob yteeletet veeznek .
Es ylwen Jeſus az Iſten zekreenyenek elleneeben , neezy vala mykeppen a' nepet penzt hannaanak az yſten zekrenyeeben ; es az kazdagok beewen hannak vala .
Mykoron egy zeghen ó̗zwegh azzonyallat el ywtoth vona , vethee ket kys penzt , ky mondatyk neegyednek .
Es oda hywan hw̋ tanoythwanyt , monda hw̋nekyk : Byzon mondom tynektek , hogy ez zeghen ó̗zwegy myndennel tebbet vethee , kyk ez zekrenben hanyanak .
Mert myndnyayan , honnan bewelkó̗denek , veteenek , ez zeeghen kedeeg hw̋ zeghenſeghe zerent myndent , vala my hw̋ eeletheere vala , oda vethe .
Tyzen harom Cap Es hogy ky meenne a' templombol , monda hw̋neky egy hw̋ tanoythwany kezzó̗l : Yo meſter , de tekeencz meg , mynemw kó̗wey es mynemw rakaſy vannak ez templomnak .
Es felelwen Jeſus monda hw̋neky : Latod ee mynd ez nag̋ eppw̋letó̗ket ?
Nem hagyattatyk kew kewen , ky el tó̗retteſſeek .
Es mykoron {500} ylny olyvetimnek hw̋ , az templomnak elleneeben , kerdyk vala ennen maganak kylen , peter es Jacab , Janos , Andras : Mond meg mynekwnk , mykoron ezek leeznek , es mynemw yegye lezen , mykoron ezek kezdennek el veegheztethny ?
Es felelven Jeſus , kezdee hw̋nekyk ky mondany : Laſſatok  hog̋ vala ky tyteket meg ne czallyon .
Mert ſokak yewnek en newēbe mondwan , mert en vagyok , es ſokakat el hytethnek .
Mykoron kedeegh hallandotok hadakat , es hadakozaſoknak hyreet , ſemyt ne feellyetek , mert zykſeeg be telny mynd azoknak , de nem ottan veegh lezen .
Tamad kedeg neep nepre , orzagh orzagra , es leznek feld yndwlaſok hel zerent es ehſeeghek .
Az keſerwſegheknek kezdethy ezek .
Laſſatok kedeg yol meg ty magatokat .
Mert tanaczokban vonyattattok ty , es az ſynagogakban meg veretettek , kyralyok es ſeyedelmeknek elettek allotok , en erettē hwnekyk byzonſagokra .
De mynden nepek kezet zykſeeg eſezer az ewangeliomot predicallany .
Es mykoron el vony tyteket meg foghwan , ne akaryatok annak elette gondolny  myt ot zollyatok , de mykeppen adathwan leyend tynektek az horabā , azth zollyatok , mert nem ty vattok eth zolwan , de az zent lelek .
El arwllya kedeeg atyaffyw hw̋ attyaffyat , es atya hw̋ ffyat halarra .
Es ffel tamadnak a' ffyak hw̋ attyok ellen , es meg ó̗lyk hw̋keth .
Es leztek ty gywló̗ſeghben myndeneknel az en newemeert ; Vala ky azert veeghyg {501} zenwedend , az ydwezw̋l .
Mykoron kedeeg mynd ez eellyen nyomorwſaghnak vezedelmeet latang̋atok  hol nē yllik , ky olwaſſa , erczee ! akoron ky Judeaban vannak , fwſſanak az hegyekre ; es ky az heeyazaton , le ne zallyon az hazban , be ſe mennyen vala myt az hazbol ky vynny .
Es ky a' mezen leyend , hattra ne teryen hw̋ rwhayat ffel veenny .
Yay kedeeg a' gyermek zyló̗knek es daykaknak az ydekben .
Ymatkozyatok azert , hog̋ ezek tely yden ne tó̗rtennyenek .
Mert az napok oly nemw̋ nyomorwſagoſok leznek , mynemw̋k allatoknak elſe teremteſethw̋l foghwa nem voltanak ez ydeyglen , ſem leznek .
Es czak meg nem rywydeytettee vona wr yſten az napokat , nem ydwezwlne mynden teſth ; de az valazttottakert , kyket maganak valaztot yſten , meg rywydw̋ltethnek a' napok .
Es akorō  ha vala ky tynektek mondangya : yme hol a' Criſtus , awag̋ amot vag̋on !
ne hygyetek hw̋neky .
Mert ffel tamadnak antixūſnak hamy tanoythwany , es hamyſ proffetay , es yegyeket es czodakat adnak meeg az valaztottaknak el hyteteeſekre  ha lehet .
Ty kedeeg yol hozya laſſatok ; yme myndent eló̗l meg mondottam tynektek .
Az napokban eſmeg az ſok nyomorwſagoknak wtanna , az feneſ nap meg homalyoſodyk , es az hold nem aggya hw̋ vylagat , es az eghy czyllagok le hwllnak , es az meenyey eró̗t meg yndwlnak .
Es akkoron lattyak embernek ffyat yewen meney kó̗dó̗kben , nag̋ eró̗wel , es dyczó̗ſeghel .
{502} Es akoron el kyldy hw̋ angyalyt , es egybe gyeytty az hw̋ valazttottayt az nyeeg̋ zelek feló̗l , ez feldnek meelſeghetwl foghwa menynek magaſſaghyg .
A== ==ffyghe farol veegyetek peldat .
Mykoron ymaran az hw̋ aga g̋eyghe leend , es leweley yewttenek , azon ottan yſmerytek  mert kó̗zel vag̋on a' nyaar .
Ty es azonkeppen , mykoron latāgyatok ezeket be telny , ottan thwgyatok , hogy kó̗zel vag̋on  az aytoffelt .
Byzon mondom tynektek , mert el nem mwlyk ez nemzet , myglen mynd ezek bel ne tellyenek .
Meny es feld el mwlnak , de az en bezedym el nem mwlnak .
Az napot kedeg es az horat ſenky nem twg̋a , ſem az angyalok menyorſagban , ſem az ffyw , hanem czak atyam ennen maga .
Laſſaatok , vygazyatok , es ymatkozyatok , mert nem thwgyatok  mykoron az ydó̗ el yew .
Mykeppen az oly ember  ky mezze wttra , es myndent ky tet hw̋ kezeebó̗l , es hatalmat adot hw̋ zolgaynak mynden dologra , es az kapwtartonak meg paranczolta , hogy vygazyon .
Vygyazyatok azert ty es , mert nem twgyatok  mykoron az haznak hw̋ wra haza yewyen , eſtwe , awag̋ eeffelykoron , tykzokoron , awag̋ hollyal , hogy mykoron haza ywtand , tyteket alwan ne talalyon .
Kyt kedeg tynektek mondok . azt myndennek mondom , hog̋ vyg̋azyatok .
Tyzen neegy Cap 
Paſſio .
Vala kedeg hoſweet es aldozat nyegyed nap wtan , es azon kereſkednek vala az papy feyedelmek es az yraſtwdok , mykeppen {503} hw̋tet megh fognak , es megh ó̗lneek .
Wg̋ mondnak vala azert : Ne az ynnep napon , ne talantal zendw̋lees lezen a' neep kezet .
Es mykoron vona hw̋== ==maga Bethaniaban poklos Symonnak hazanal , es le telepedet vona , yewe el egy azzonyallat , kynek egy dragalatos Alabaſtrom pohaar kenetee vala , es meg zeghwen az alabaſtromot , mynd feyeere tó̗ltee hw̋neky .
Valanak kedeeg neekyk  kyk nehezē zenwedween , ennen magokban mōdanak : Mynemw̋ nagy vezedelme a' kenethnek ez ?
Mert ez draga kenet el adathatyk vala tebben  honnem harom zaaz penzen  es , zeghenyeknek oztany .
Es ezenkeppen dagalyoſkodnak vala az azzonra .
Jeſus kedeeg monda : Hagyatok el hw̋tet , myt nehezeſkettek hw̋ rea ?
Yo dolgot czelekó̗deek en rayttam .
Nam myndenkoron zeghenyek vannak veletek , es mykoron akarangyatok , hw̋ veló̗k yol tehettek , enghem kedegh meg myndenkoron vehettek .
Kyt ez azzon teen , azt tewe eló̗l veven meg kenny az en teſtemet el temeteeſre .
Byzon mondom tynektek : Vala hol predicallangyak ez ewangeliomot ez tellyes vylagon , hog̋ ez ezt tettee , bezeellettetyk hw̋neky emlekó̗zetyre .
Es Judas ſcarioth , egy a' tyzenkettó̗ kezzel , ottan el meene a' papy feyedelmekhez , hogy hw̋nekyk arwlnaa hw̋tet .
Kyk halwan , ottan meg ewrw̋lenek , es ygyerenek hw̋neky penzt adnya .
Es kereſkó̗dyk vala ymar azon  mykeppē alkolmaſban hw̋nekyk arwlna''a .
Es az aldozathnak elſe napyan , mykorō az {504} hoſſwetot algyak vala , mondanak hw̋ heky hw̋ tanoythwany : Howa akarod mennyw̋nk el , es keezeyczw̋nk teneked , hog̋ az hoſwetot meg eegyed ?
Es el kyldwen kettó̗t hw̋ tanoythwany kezzó̗l , es monda hw̋nekyk : Mennyetek be a' varoſban , es eleytekben kel egy , korſo vyzet vyven ; kó̗weſſetek hw̋tet , es vala howa bel menend , mongyatok az haznak wranak , mert meſter mōgya : Hol vagyon az en ebelló̗ helyem , hol az hoſwetot az en tanoythwanymmal meg eegyem ?
Es hw̋ tynektek mwtat nagy vaczoralo helt , es ot zerezyetek meg mynekw̋nk .
Es es menenek az tanoythwanyok , es ywtanak az varoſban , es meg talalaak mykeppen meg mondotta vala hw̋nekyk , es meg zerzeek az hoſwetot .
Hogy azert eſtwe let vona , yewe el a' tyzenkettó̗wel .
Es hogy le teſepó̗ttek vona , es eennenek , monda hw̋nekyk Jeſus : Byzon mondom tynektek , mert egy ty kezzeletek enghem el arwl , ky en velem eezyk .
Azok kedyglen ottan kezdeenek zomorkodny , es ky mynd hw̋ magarol mondany : Nem de en e ?
Es monda hw̋nekyk : Egy az tyzenkettó̗ kezzel , ky hw̋ kezeet marttya en velem a' talba .
Yollehet embernek ffya el megyen  mykeppen meg vag̋on yrwan hw̋ rola , yay kedyglen az embernek  kynek myatta embernek hw̋ ffya el arwltatyk , yob volt vona hw̋neky , ha nem zyletet vona az ember .
Es hogy ennenek , veve Jeſus a' kyn̋eret , es meg aldwā meg zeghee , es hw̋nekyk adaa , es monda : Egyeetek : {505} Ez az en teſtem .
Eſmeg veven a' pohart , meg aldaa , es nekyk adaa , es ywanak mynnyayan hw̋beló̗le .
Es monda : Ez az en verem , wy̋ teſtamentomnak , ky ſokakert kywe enthetyk .
Byzon mondom tynektek , hog̋ ymaran towaba en nem yzom ez zeló̗nek zyletetybó̗l , mynd az napyglan , myglen az wyat yzom yſtennek orzagaban .
Es ez meg mondwan , kywe meenenek olyvetymnek hegyere .
Es monda hw̋nekyk Jeſus : Myndnyayan megh tantorottok ty en bennem ezen eeyel , mert yrwan vag̋on : Meg veró̗m a' paztorth , es teekozlattathnak a' yohok .
De mynekwtanna ffel tamadandok , eló̗l veezlak tyteket galyleaban .
Peter kedyglen monda hw̋neky : De ha meeg mynd meg tantorodannak , ſoha nem en .
Es ottan monda hw̋neky Jeſus : Byzon mondom te neked : Mert te ez may eeyel , mynekeló̗tte az kakaſ ketzer zoolaſth teyend , haromzer vag̋ meg tagadando enghemet .
Az kedyglen meeg es tebbet zol vala : Es ha zygſeeg leyend ennekem tee veled egyetembe meg halnom , meeg ſem tagadlak .
Azonkeppen kedyglen myndnyayan mondnak vala .
Azonkezben ywtanak a' ffalwban , kynek newe gethſemany .
Es ot monda hw̋ tanoythwanynak : Yllyetek eth , myglē en ymathkozom .
Es veve hw̋ velee petert , es Jacobot , es Janoſth , es kezde retteghny , es rezkethny .
Es monda hw̋nekyk : Zomorv az en lelkem mynd halalyg ; legyetek eth , es vygazyatok .
Es mykoron thewló̗k tawl meent vona , lee eſeek {506} a' felden , es ymag̋a vala , hog̋ ha lehet meenyen el hw̋ thew̋le az hora .
Es monda : Abba , pater , En zent atyam , myndenek lehetſeegheſek vannak teeneked , veegyed el ez pohart en thw̋lem ; de ne az  kyt en akarok , de kyt the .
Es el yewe , es alwan talalaa hw̋ket .
Es monda peternek : Symon , alwz ee ?
nem vyg̋azhatal ee czak egy horayghlan en velem ?
Vygazyatok , es ymathkozyatok , hog̋ keeſertethben ne eſſetek .
Mert yollehet a' lelek keez , de a' teſth eró̗telen .
Eſmegh el menwen azon bezed zerent ymathkozek mondwan :
Meg hozyatok terwen , eſmeg alwan talalaa hw̋ket .
Mert el nehezettenek vala hw̋nekyk zemek , es nem thwgyaak vala  myt felelneenek hw̋ neky .
Es harmadzer meg el yewen , monda hw̋nekik : Alwgyatok ymar , es nywgogyatok .
Elegh ymaran ; el yewt az hora , yme embernek ffya el arwltatyk a' byneſeknek {505} kezó̗kbe .
Kelletek ffel {506} , meennyw̋nk el , yme hol kó̗zel vag̋on  ky enghem el arwl .
Hog̋ meeg ezt zolnaa , el ywta Judas ſcarioth , egy az tyzenkettó̗ kezzel , es hw̋ vele ſok ſereghó̗k fegyweró̗kkel es dorongokkal , boczathwan a' papy feyedelmektwl , yraſtwdoktwl es veenektw̋l .
Adot vala kedyglen az arwlo hw̋nekyk yegyet , mondwan : Vala kyt en meg apolandok , hew az ,
fogyatok hw̋tet , es okoſſan vygyeetek .
Es hog̋ ele yw̋t vona , hozya yarwla , es monda : Aue rabbi : ydwez leeg̋  yo meſter .
Es meg apola hw̋tet .
Azok kedyglen reaya veteek hw̋ kezó̗ket , {507} el meg fogaak .
Lathwan azert ezt egyk  kyk hw̋ kó̗rw̋le valanak , ky vonvan hw̋ fegyvereek , meg ſertee az papy feyedelemnek hw̋ zolgayat , es el vaga hw̋neky fyleet .
Es felelwen Jeſus monda hw̋nekyk : Mykeppen a' latorhoz yewttetek fegyverekkel es dorongokkal enghemet meg foghny ?
Nam naponked nalatok voltam a' templomban tanoythwan , es nem foghtatok meg enghemet .
De hog̋ be tellyeſeggyenek az yraſok .
Ottan az tanoythwanyok el hagywan mynd el ffwtanak .
Egy yffyw kedyglen kó̗wety vala hw̋tet gyolcz ymeghben ó̗ltezwen , es meg fogaak hw̋tet .
Az kedyglen le hagythvan az ynghet , mezeytelen zalada el kezekbó̗l .
Es vyvek Jeſuſt foghwa a'' papy feyedelemhez , es oda gyw̋leenek mynd a' papok , Iraſtwdok , es venek .
Peter kedyglen tawldad kó̗wety vala hw̋tet mynd az papy feyedelemnek hw̋ hazayglan , es ot yl vala a' zolgakkal , es fytezyg vala a' zennel .
Az papy feyedelmek kedyglen , es mynd az tellyes Concilium kereſnek vala Jeſus ellen byzonſagot , hogy mywel hw̋tet halarra adhatnak , es nem lelnek vala .
Sokak kedyglen hamyſ tanvſagokat mondnak vala hw̋ ellenee , es alkolmaſok nem valanak .
Es nekyk ffel kelwen , hamyſ tanoſagot teeznek vala hw̋ ellenee mondwan : My hallottok hw̋tet mondwan : En el tó̗rhetem ez kezzel zerzet templomot , es harmad napon maſt nem kezzel zerzettet eppeythetet .
Es nem vala alkolmas hw̋nekyk byzonſagok .
Es fel kelwen az papy {508} feyedelem kó̗zygben , es meg kerdee Jeſuſt mondwan : Nem felelz ee ſemyt ezekre , kyket ezek hańnak te ellened ?
Hw̋ kedyglen halgat vala , es ſemyt ſem felelee .
Eſmeg az papy ffeyedelem meg kerdee hw̋tet , es monda hw̋neky : Te vag̋ ee az aldot Iſtennek ffya ?
Jeſus ottan monda hw̋neky : En vagyok , es lattyatok embernek hw̋ ffyat ylwen yſtennek yoghyarol , es yewny menyey kó̗dó̗kwel .
Ottan halwan ezt a papy ffeyedelem , meg zaggataa hw̋ rwhayat , es monda : Myt kywanwnk meeg es byzonſagot ,
hallyatok a' karomlaſt ?
My lattatyk tynektek ?
Azok ottan myndnyayan meltonak yteelek hw̋tet halarra .
Es kezdeenek ottan nekyk nyalakat hanny hw̋ rea , es hw̋ arczayat atal kó̗thny , es nyakon verny , es mondany : Proffetalʼ ymaran .
Az teb zolgak kedyglen arczwl veryk vala hw̋tet .
Es mykoron vona peter ennen kywl a' tornaczban , yewe el egy az papy ffeyedelemnek hw̋ zolgalo azzony kezzó̗l , es hog̋ latta vona peterth ot magat melegheythwen , meg tekeentee hw̋tet  es monda : Te ees az nazarethbely Jeſuſſal valal .
Az kedyglen ottan meg tagadaa mōdwan : Sem thwdom , ſem yſmerttem  kyt mondaz .
Es ky mene az tornaczbol , es az kakaſ ottan zola .
Eſmeg  hog̋ latta vona hw̋tet maſ zolgalo azzon , kezdee mondany az kó̗rw̋lalloknak : Byzon ez es azok kezzó̗l valo .
Hew kedyglen eſmeg ottan meg tagadaa .
Eſmeg egy keweſtennee az vtan , kyk velee alnak vala , mondanak peternek {509} : Byzon te es azok kezzó̗l vagy : nam te es gaſyleabol vagy .
Hw̋ kedyglen kezde atkozodny , es eſkó̗dny : mert nem thwdom ez embert , kyt newezghettó̗k .
Es azonnal eſmeg zola a' tyk .
Es ottan meg emlekó̗zeek peter az bezeedró̗l , kyt mondot vala Jeſus : Mynek elette az kakaſ zool  kethzer , tagacz meg enghemeth .
Es el fakada azonnal ſyrwa .
Tyzen ewth Cap Es hogy holwal let vona , tanaczot tarttanak az papy feyedelmek , a' venek , es az yraſtwdok , es egy maſ akarattyawal meg kó̗tó̗zven Jeſuſth , el vyveek , es adaak pylatoſnak .
Es meg kerdee hw̋tet pylatus : Te vag̋ ee a ſydoknak kyrallya ?
Hw̋ kedyglen felelwen , monda hw̋neky : Te mondod .
Es vadollyak vala hw̋tet a papy feyedelmek nagy ſok keppen .
Pylatos azert eſmeg meg kerdee hw̋tet , mondwan : Nem felelz ee ſemyt ?
laſſad== ==ze meneeben vadolnak teeghedet .
Jeſus kedyglen ſemyt tebbet nem felelee hw̋neky , wg̋ hogy czodalkozneek raytta pylatus .
Az ynnepnapon kedyglen zokot vala el boczatany hw̋nekyk a' foglyokban , vala kyt keerttenek vona .
Vala azert egy  kynek Barrabas vala newe , ky az gylkoſokkal vala meg kó̗tó̗ztethwen , mert hw̋ az haborwſagban gylkoſſagot tet vala .
Es hog̋ ffel ment vona a' ſokaſſaag , kezde egy ky kerny a' foglyokban , mykeppen myndenkoron zokot vala tenny .
Pylatus kedyglen felelee hw̋ nekyk es monda : Akaryatok ee , hog̋ a ſydoknak kyrallyat boczaſſam tynektek {510} ?
Mert yol thwgya vala , hog̋ yrygſegbó̗l arwltak el hw̋tet a papy feyedelmek .
ffel yndwytaak azert a' ffeyedelmek a ſokaſſagot , hog̋ ynkab Borbaſth boczatanaa el hw̋nekyk .
Pylatus azert eſmeg felelwen , monda hw̋nekyk : Hat myt akartok  hog̋ tegyek az ſydok kyrallyanak ?
Azok eſmeg azt kya'ttaak : Fezeycz meg hewtet .
Pylatus kedyglen monda hw̋nekyk : De my gonozt tet ?
Azok kedyglen anneewal ynkaban keayttyak vala : Fezeycz meg hewtet .
Pylatus azert eleghet akarwan teenny a' nepnek , el boczataa hw̋nekyk borbaſth , es nekyk adaa ymaran meg oſtorozot Jeſuſth , hog̋ meg fezeytetneek .
Az vytezek kedyglen bel vyveek hw̋tet az belſó̗ yteló̗ hazban , es reaya yndoyttaak mynd az tellyes ſokaſſagot , es barſſonban ewtezteteek hw̋tet , es kemeen tó̗wixbó̗l kó̗tó̗t koronak nyomanak hw̋ feyeeben .
Es kezdeek hw̋tet ydwezleny mondwan : Idwez legy  ſydoknak kyrallya .
Es veryk vala hw̋ ffeyet naddal , es pekdeſyk vala hw̋tet , es terdekre eſwen ymagyaak vala hw̋tet .
Es mykoron ezenkeppen meg czwffoltak vona hw̋tet , lee vethkó̗zteteek hw̋tet a' barſſonbol , es ennen rwhayaban ewtezteteek eſmeg hw̋tet , es kyve vyveek , hogy megh ffezeyteneek hw̋tet .
Es kezereyteenek nekyk el menwen Cyreneabely Symont , yeween hw̋ falwyabol , Alexandernek es Ruffuſnak attyokat , hogy ky vynnee hw̋ kerezt ffayat .
Es vyveek hw̋tet golgata new herre , ky magyaraztatyk Copaz hegynek .
Es adnak vala {511} hw̋neky ynnya keſerw borth , es nem veve .
Es megh fezeythwen hw̋tet , meg oztaak hw̋ rwhayaat , ſorſot vethw̋een hw̋ raytta , kynek my eſneek .
Vala kedyglen harmad hora , es meg fezeyteek hw̋tet .
Vala kedyglen hw̋ dolganak lewele ffel yrwan : Sydoknak kyrallya .
Es ket tolwayokat fezeyteenek meg hw̋ vele , egyket yoghyarol , maſt bal ffeló̗l .
Es ot bel tellyeſedeek az yras  ky mongya : Es az alnokokkal zamlaltateek .
Es mynd  kyk azon mennek vala , karomlʼʼak vala hw̋tet , czowalwan hw̋ ffeyó̗ket , es mondwan : Wau ! ky el tó̗ró̗d yſtennek templomat , es harmad napon meg ffel eppeyted hewteth , ydwezó̗hed ymar te== ==magadat , le zalwan a' kereztffarol .
Azonkeppen a' papy ffeyedelmek es meg czwffolwan egy maſnak az yraſthw̋dokkal mondnak vala : Eegyebeket mynd ydwezeytet vala , es ennen magat nem ydwezeythety .
Criſtus , Izraelnek kyrallya , zallyon le ymaran az kereztffarol , hog̋ laſſok  es hyggyó̗k hw̋tet .
Azok es  kyk hw̋vele meg fezeytettenek vala , bozzwſagal ylletyk vala hw̋tet .
Es hatod hora be telwen , ſetethſeghek leenek mynd ez tellyes feldnek zyneen mynd kylenczed horayghlan .
Es kylenczed horan nagy ffel zowal kyaytta Jeſus , et monda : Heloy , Heloy , lama== ==zabatany ?
kynek magyarſſaga ez : En yſtenem , en yſtenem , myre hagyal el enghemeth ?
Es nekyk ot allok== ==kó̗zzó̗l halwan ezt , mondnak vala : Yllyeſth hywya ez .
El fwtameek azert egyk , es be tó̗ltee a ſpongiath eczettel , es naad {512} hegyere zerezwen , ynnya aad vala hw̋nky mondwan : Hagyatok el , laſſok meg  ha el yew yllyes le venny hw̋tet .
Jeſus kedyglen nagy ffel zowal ki boczataa hw̋ lelkeet .
Es ottan a' templomnak hw̋ lellaha meg feſleek ket rezben felſe rezethw̋l foghwa vtolſoygh .
Lathw̋an azert Centurio , ky ellenben aal vala , hog̋ ezenkeppen nagy ywó̗lteeſſel mwlt vona ky , monda : Byzon ez ember yſtennek ffya vala .
Valanak kedyglen azonyallatok es ot tawl alwan , es neezwen , kyk kó̗zó̗t vala Maria Magdalena , es kyſſeb Jacab annya , Maria , es Joſephnek Ann̋a , es Salome , kyk mynd , mykoron galyleaban vona , kó̗wetyk vala hw̋tet , es zolgalnak vala hw̋neky , es eegyebek ſokat , kyk egyetemben ffel meentenek vala hw̋ velee Jerwſalemben .
Es hog̋ ymaran eſthw̋e let vona , mert ynnep eſty vala , ky mondatyk az ynnep eló̗t valo nap , yewe el Joſeff , arymatyabol Nemeſ tyzedes , ky hw̋ ees vala varvan yſtennek orzagat , es batorſaggal bel mene pylatoſhoz , es meg keere Jeſuſnak teſteet .
Pylatus kedyglen czodalkozyk vala raytta , hog̋ ymaran megh holt vona .
Es eló̗we hywan Centuriot , meg kerdee , ha ymaran meg holt vona ?
Es hog̋ meg thw̋tta vona Centuriotwl , ottan enghedee a teſtet Joſeffnek .
Joſeff gyolczot veen , es lewe veven , takara hw̋tet a' gyolczban , es helheztetee egy wy̋ koporſoban , kyt ky vagttanak vala meró̗ kewbó̗l , es egy nag̋ kewet henghereyte a' koporſſonak aytoyara .
{513} Tyzen hat Cap Hoſweeth napyan Maria azert Magdalena , es Joſeff annya Maria , ó̗ryzyk vala , hol teenneek le hw̋tet .
Es hog̋ az ynnep el mwlt vona , Maria Magdalena , es Jacab annya Maria , es Salome kenetet venek , hog̋ el yewen meg kenneek Jeſuſth .
Es yo hollal az ynnepnek vtanna yewenek a' koporſohoz ymaran nap ffel tamadwan .
Es mondnak vala eg̋ maſnak : Ky fordoyttya el mynekw̋nk az kó̗wet a' koporſſonak aytarol ?
Es oda tekeenthwen , lataak el fordoythwan a' kó̗wet , vala kedyglen yghen nag̋ .
Es be menwen a' koporſſoban , latanak egy yffyat ylwen hw̋ yoghyarol , feneſ rwhaban ó̗tó̗zwen , es el czodalkodanak  es meg yh''edeenek .
Ky ottan monda hw̋nekyk : Ne akaryatok retteghny .
Twdom  hog̋ a' nazarethbely meg fezwlt Jeſuſth kereſytek : ffel tamadot , nynczen eth ; yme hol a' helt , hol tetteek volt hw̋tet .
De mennyetek el , mongyatok meg hw̋ tanoythwanynak es peternek , mert eló̗l vezen tyteket galyleaban : ot hw̋tet meg lattyatok , mykeppen meg mondotta tynektek .
Azok kedyglen ky menwen el fwtanak a' koporſſotwl , mert nagyon meg yh''ettenek vala ; es ſenkynek ſemyt ſem zolanak , mert yghen ffeelnek vala .
ffel tamadwan azert Jeſus az ynnepnek vtanna valo napon , yeleneek elezer {514} Maria Magdalenanak , kybó̗l heet erdeghó̗ket vetó̗t vala kywe .
Ky ottan el menwen meg hyrdetee azoknak , kyk hw̋ vele valanak ſyrwan es ohaytwan .
Azok kedyglen halwan  hog̋ eelne  es lattatot vona hw̋ tw̋le , nem hyweek .
Ennek vtanna eſmeg kettó̗nek hw̋ kó̗zzó̗ló̗k yarwan meg yeleneek eegyeb zynbe , menwen emaws new falwba .
Azok es el menwen meg hyrdeteek a' tebbynek , de azoknak ſem hynek .
Vegre yeleenek meg a' tyzen egynek le telepó̗dwen , es meg feddee hw̋ hytetlenſeghó̗ket es zywó̗knek kemenſeghyt , mert azoknak , kyk lattak vona hw̋tet ffel tamadny , nem hyttenek vona .
Es monda hw̋nekyk : Mennyetek el ez zeles vylagra , predicallyatok ewangeliomot mynden teremtet allatnak .
Ky hyendy , es meg kereztelkó̗dendyk , ydwezwl ,
ky kedyg nē hyendy , karhozyk .
Azokat kedyg  kyk hyendik , eelyen yeg̋ek kó̗wetyk : En newemben erdeghet ky yznek , wy nelwel zolnak , kyg̋okat ffel veznek , es ha my halaloſt meg yhan̄ak , nekyk nē arth , korokra kezó̗ket vetyk , es meg vygaznak .
Es mynek vtanna Wr Jeſus zolt vona hw̋nekyk , ffel vyteteek menyorzaghban , es yl yſtennek yoghyara .
Azok kedyglen el menwen , myndenwth predicallanak , wr yſten hw̋ket ſegheythw̋en es bezedó̗ket eró̗ſſó̗ythwen kó̗wethkó̗zó̗ yegyekkel .
Amen .
Eth veeghezyk el zent Mark ewangelioma .
{515} Mynek== ==okaert kedeg ſokat zantaak az ewangeliomnak mogyat el kezdeny , es zerezny , ky my bennw̋nk bel tellyeſó̗dó̗t , mykeppen my nekw̋nk ky attaak azok  kyk eleythw̋l foghwa lattaak , es ez bezeedeknek zolgay voltanak :
lattateek azert ennekem es , meg yſmeró̗nek kezdettw̋l foghva , myndeneket eremeſth zere== ==zerent te neked meg yrnom , yo Theoffyle , hog̋ nylvaban meg yſmeryed a bezedeknek hw̋ ygaſſagat , kykbó̗l meg tanwltal , es bó̗lcze lettel 
Amen .
Et el kezdetyk zent Lucach ewangelioma .
Elſew Cap 
Vala Herodeſnek  Judeabely kyralnak ydeyn egy papy feyedelem , Zakaryas new , Abyanak zerzeteebó̗l , es hw̋ feleſſeeghe aaroonak leany kezzó̗l , es hw̋ neky vala neve Erſebeth .
Valanak kedeeg ygazak mynd ket ten {516} yſtennek elette , nyomoſok vr yſtennek mynden paranczolatyban , es ygaſſagos dolgayban mynden panaz== ==nal kyl .
Es nem vala hw̋nekik magzattyok , az okaert  hogy erſebeth meddew vona , es mynd ketten el mwltaak vona ydeyó̗ket .
Terteenek kedeg , hog̋ Zakaryas hw̋ papy tyzteenek zereben eſeth vona yſtennek elette , papy zolgalathnak zokaſa== ==zerent tó̗rteenettel rea eſſeek , hogy temyenó̗znee , bel meene az yſtennek templomaban ,
es mynd az ſok neep kyw̋l ymatkoznak vala az aldozathnak ydeyn .
Neky yeleneek azert wr yſtennek angyala alwā az oltarnak zegheen .
Es Zakarias pap lathwan , ottan meg haborodeek , es nag̋ feelelem eſeek hw̋ rea .
Monda azert hw̋neky az Angyal : Semyt ne ffeely  Zakaria . Mert meg halgattatot te keerelmeſed ; es te feleſeeghed  eerſebeth  ffyat zyl , es hywod hw̋ neky neweet Janoſnak .
Es leezen teneked {517} erem es vygaſaag , es ſokak ewrelnek hw̋ zyleteeſenek ydeyn , mert nagy leezen wr yſtennek elette , ſem bort , ſem bozat nē yzyk , es zent lelekkel telyk be meeg hw̋ annyanak meehethw̋l foghwa .
Es ſokakat Izraelnek ffyay kezzel fordoyt hw̋ wrokhoz yſtenekhez .
Es hw̋neky elette yw̋ ylleſnek lelkeeben es ereyben , hogy fordó̗cza az atyaknak zywó̗ket az ffyakban , es az hytetlenó̗ket az ygazaknak bó̗lczeſſeghere , zereznye wr yſtennek teekelletes neepeth .
Es monda zakarias az angyalnak : Honnan thwgyam en azt ?
Mert yme en veen vagyok , es az en feleſeeghem el mwlta ydeyth .
Es felelwen az angyal monda hw̋ neky : En vagyok Gabriel , ky yſtennek elette allok koronked , es boczathw̋an vag̋ok zolny te hozyad , es ezt te neked meg hyrdethnem .
Es yme te neema leez'' , es nem zolhacz mynd a' napyglan , myg ezek bel nem telnek , az== ==okaert  hog̋ nem hywel az en bezeedymnek , kyk be telnek hw̋ ydeyben .
Mynd az ſok nep varyak vala Zakariaſth , es czodallyak vala , hog̋ annera keſneek hw̋ az templomban .
Hog̋ kedegh kywe ment vona , nem zolhat vala hozyayok , es ottan meg yſmereek  hog̋ lataſth latot vona a' templomban , hw̋ kedeg czak ynth vala hw̋nekyk , es azon nemaſaghban marada meg .
Es leen  hog̋ bel telneenek hw̋ papſaganak zolgaltataſa , hw̋ hazahoz meene .
A' napoknak vtanna Erſeheth  hew feleſeeghe  meheben fogada , es tythkollya vala ennenmagat ewt honapyg mōd wan : {518} Mert ezenkeppen teen en velem wr yſten az ydó̗ben , kyben meg tekeentee az en zemeremſeghemet el venny embereknek kó̗zó̗tte .
Hatod honap kedeg be telwen , Gabriel archangyal el kyldeteek yſtenthw̋l Galyleanak varoſaban , kynek newe Nazareth , az ffyrffywnak yegyzetó̗t zyzhez , kynek newe vala Joſeph , dauidnak hazabol , es az zyznek newe Maria .
Es be menwē az angyal hw̋ hozya monda : Idwez legy  malazthwal tellyes , wr vagyon te veled , te vagy aldot az azzonyallatoknak kozó̗tte .
Ky hog̋ ezt hallotta vona , meg zomorodek az hw̋ bezeedeben . Es gondollya vala : mynemw̋ vona ez kó̗zó̗neth ?
Es monda az angyal hw̋neky : Ne feelʼʼ  Maria , mert malaztot leltel wr yſtennel .
Yme fogacz te mehedben , es ffyat zylz , es hyvod hw̋ neweet Jeſuſnak .
Ez nag̋ lezen  es a' feelſeghnek fyanak hywattatyk ; es neky agg̋a wr yſten hw̋ attyanak  dauidnak zekyt , awag̋ orzagat , es vralkodyk Jacobnak hazaban mynd erekkee , es hw̋ orzaganak nem lezen veghe .
Monda azert Maria az angyalnak : Hog̋ hog̋ lezen ez , merth en ffyrffyat nem yſmeró̗k ?
Es felelwen az angyal monda hw̋neky : Az zent lelek fó̗lewl yew tebeleed , es az feelſeghnek hw̋ erey meg arneekoz teghó̗det ;
az okaert az zent , ky tethw̋led zyletyk , hywattatyk yſtennek ffyanak .
Es yme Erſebeth es , te rokonſagod , ffyat fogadot hw̋ veenſeghebē , es ez hatod honappya , annak  ky mondatik meddewnek ; mert nem lezen egy {519} yghe es lehetetlen wr yſtennel .
Monda ottan Maria az angyalnak : Yme wrnak zolgalo leanya , legyen ennekem az te bezeded zerent .
Es ottan el mene thw̋le az angyal .
ffel kelwen ottan Maria az ydó̗kben , nagy ſyetetſegghel meene az hegyeſſre iudeanak varaſaban .
Es bel mene Zakariaſnak hazaban , es ydwezlee erſebó̗tó̗th .
Es len  hog̋ hallotta vona Erſebeth Marianak kezenetyth , ewrw̋le a' g̋ermek hw̋ meheben , es ottan bel teleek zent lelekkel erſebeth ,
es nagy ffel zowal keaytta , es monda : Aldot vagy te azzonyallatoknak kó̗zó̗tte , es aldot te mehednek gymelcze !
Es honnan ennekem ez , hogy en vramnak annya yewyen en hozyam ?
Mert yme mynt az te kó̗zó̗netednek zozattya zendó̗le en fyleymben , nag̋ eremmel vygada a' magzat en mehemben .
Es bodog  kyket hyttel , mert bel tellyeſednek azok , kyk mondattanak teneked wrthw̋l .
Es mōda Maria : ffel magaztallya en lelkem wr yſten , es ewrw̋le en lelkem en ydwezó̗ythó̗ yſtenembe .
Mert meg hw̋ zolgalo lean̋anak alazatoſſagat ; yme  azert ebbó̗l bodognak mondnak enghem mynden nemzettſeghó̗k .
Mert nagyot teen ennekē wr , ky hatalmas , es hw̋ newe zent .
Es hw̋neky yrgalmaſſaga nemzetſegró̗l nezetſegre hw̋tet feeló̗knek .
Hatalmaſſagot zerzee hw̋ yogyan , el teekozla a' keweeló̗ket hw̋ zyweenek gondolattyaban .
Le vethee a' hatalmaſokat a' zekbó̗l , es fel magaztataa az alazatoſokat .
Az ehzó̗ket bel tó̗ltee mynden yowal , es az kazdagokat hewon {520} boczataa el .
Hozya fogadaa Izraelth , hw̋ g̋ermó̗keth  Abrahamot , es hw̋ nemzeteet mynd erekke .
Lakozek kedegh Maīa hw̋ velee oly mynt harom holnapyg , es annak vtanna hw̋ hazahoz teree .
Erſebetnek kedegh bel teleek hw̋ zyleſenek ydeye , es ffyat zyle .
Eſ meg hallaak hw̋ zomzedy es rokonſaghy , mert ffel magaztatta vona wr yſten hw̋ yrgalmaſſagat hw̋ vele , yghen ewrw̋lnek vala hw̋neky .
Es len  hogy nyolczad napon yewenek kó̗rnyw̋l metelny a' g̋ermeket , es newezyk vala hw̋tet hw̋ attyanak newen Zakariaſnak .
Es felelwen hw̋ annya monda : Semykeppen ne , de Janoſnak hywattatyk .
Es mondanak hw̋ neky : Mert ſenky nynczen te nemzetedben  ky ely newen hywattathnek .
Ynthenek azert hw̋ attyanak es , kynek akarnaa hw̋tet nevezny ?
Es tablat kerwen , meg yra mondvan : Janos hw̋neky newe .
Es el czodalkozanak kezenſegghel .
Azonnal kedeg meg nyttateek hw̋neky zaya es nyelve , es ygazan zol vala aldwan wr yſtent .
Es nag̋ felelem eſeek mynd az hw̋ zomzedyra , es iudeanak mynden heegyeyn ky hyrhethnek vala mynd ez bezeedek .
Es myndenek zywekben vevek ez bezedeket , mynd  kyk hallaak , mondwan : Myt aloytaz , leezen ez g̋ermek ?
Mert wr yſtennek kezee vala hw̋ vele .
Es Zakarias  az hw̋ attya  bel teleek zent lelekkel , es proffetala mondwan : Aldot Izraelnek vra yſtene , mert meg latogataa , es meg valtſagot ten hw̋ nepewel .
Es ffel eppeytee ydweſſeghnek zarwaat my nekw̋nk {521} dauidnak , hw̋ g̋ermekeenek  hazaban ; mykeppen meg mondotta hw̋ zenth ꝓp̄thaynak zayok atal , kezdetthw̋l foghwa , idweſſeghet my ellenſeghynktw̋l , es myndeneknek kezó̗kbó̗l , kyk mynket g̋wló̗ltenek ; yrgalmaſſagot tenny my atyaynkal , es az zent teſtamentomarol megh emlekó̗zny , az fogadaſt , kyt fogada abrahannak  my atyanknak , mynekenk ennē magat adny , hoǵ mynden feelelem== ==nel kyl my ellenſeghw̋nknek kezó̗kbó̗l meg zabadwlwan , zolgallywnk hw̋neky , mynden zenthſeghben , es ygaſſaghban hw̋ eló̗tte mynden my ydeynkben .
Es te , g̋ermek ! a' felſeghnek proffetayanak hywattattol , mert elette meegy wrnak zyneenek , meg zerezny vrnak vtayt ; hw̋ nepenek ydweſſeghes thw̋domannak adaſaara , hw̋ byneknek meg boczanattyokra , my yſtenewnknek yrgalmaſ bely zerent , kykben meg latogatot mynket , fel tamadwan a' magaſſaghbol , vylagoſoyttany azoknak , kyk a' ſetethſeghben vannak , es az halalnak arn̋eekaban ylnek , el ygazgathny my labwnkat az bekeſeghnek vtara .
Az gyermek azert newekó̗dyk vala , es eró̗ſſó̗dyk vala lelekben , es lakozyk vala az pwztaban , Izraelnek ky yelenteeſenek ydeyglen .
Maſod Cap 
Len kedeg azon ydó̗gben : Auguſtus Czaſarnak paranczolattya tamada , hogy mynd ez tellyes vylaag meg yrattathneek .
Ez eellyen zamlalaſnak yraſaat elezer kezde el {522} Cyrinus  Syriabely feyedelem .
Es myndnyayan mennek vala , hog̋ vallaſt teennenek , ky mynd az hw̋ varoſaban .
ffel meene azert Joſeff es galyleabol Nazarethnek varoſabol Judeaban , dauidnak varoſaban , ky neveztetyk Bethlehemnek , myert hog̋ hw̋ es dauidnak hazabol es nemzethſeghebó̗l vona , hog̋ vallaſt tennee hw̋ yegyeſeevel  Mariaval , terhes feleſeeghewel .
Leen azert , hog̋ mykoron ot vonanak , bel teleenek az ydó̗k  hogy zylne .
Es ot zylee hw̋ elſó̗ egyetlen eggyeet , es poztokban takara hw̋tet , es helyheztetee hw̋tet a' yazolba , mert nem vala egyeb helye hw̋neky a' zeenben .
Es valanak paztorok azon tartomanban , vygyazwan es ó̗ryzwen az eeynek ydeyth hw̋ barmoknak felettee .
Es yme wr yſtennek angyala meg allapek hw̋ mellettó̗k , es yſtennek feeneſſeghe kewrwl veve hw̋ket , es nag̋ feelelemben eſſeenek .
Es ottan monda hw̋nekyk az angyal : Ne akaryatok feelny , mert yme hyrdetek ty nektek nagy eremet , ky leezen mynden nepnek ;
mert ydwó̗zó̗ythó̗ zyleteek tynektek ez may nap , ky mondatyk wr Criſtuſnak , dauidnak varoſaban .
Es ez tynektek yele : Talaltok egy g̋ermeczket , poztokban bel takartat , es az yazolban helʼʼheztettet .
Es ezek meg mōdwan , azon hertelen leen nagy ſokſaghw̋ ſeregh az angyallal , dyczerwen wr yſtenth , es mondwan : Dyczó̗ſeegh magaſſaghban vr yſtennek , es felden Bekeſegh yo akaro embereknek !
Es len  hogy el mentenek vona hw̋ thewló̗k az an gyalok {523} menyeknek orzagaban , az paſtorok zolnak vala hw̋ keztek mondvan : Mennyw̋nk el Bethlehemygh , es laſſok meg ez dolgot  ky tamadot , kyt tet vr yſten , es megh yelentet mynekw̋nk .
Es hamarſſagghal el yewenek , es meg leeleek Mariat es Joſeffeth , es a' g̋ermeket az yazolban helʼheztethven .
Lathwan azert ottan , meg yſmereek a' bezedbó̗l , hog̋ az gyermekró̗l zoltanak vona hw̋nekyk .
Es mynd  kyk hallottaak vona , nagy czodalaak , azokrol  es kyk mondatanak a' paztoroktwl hw̋nekyk .
Maria kedeg ezeeben tarttʼʼa vala mynd ez bezeedó̗ket , egybe yeythwen , awag̋ yol meg forgathwan hw̋ zyweben .
Es ennek vtanna haza terwen a' paztorok , aldwā es dyczerwen wr yſtent myndenekben  kyket hallottanak , es lattanak vala , mykeppen meg mondottak vona hw̋nekyk .
Es mynek vtanna bel tó̗ltenek vona nyolcz napok , hog̋ kernyw̋l meteltethneek a' gyermek , hywattateek hw̋neky newe Jeſuſnak , ky hywattateek az ang̋althwl , mynek elette elette hw̋ Annyanak mehebē fogantathneek .
Es mynek vtanna bel tó̗ltettenek vona hw̋ tyztwlattyanak napyay Moyſeſnek tó̗rwenye zerent , vyvek ffel Jeſuſth Jerwſalemben , hogy mwtathnak hw̋tet yſtennek ; mykeppen meg vag̋on vrnak tó̗rwenyeben : Mert mynden fyrffyw magzat mehó̗t nythw̋an , wr yſtennek zentynek hywattatyk ; es hog̋ aldozatot es tenneenek , mykeppen meg vag̋on mondwan wrnak tó̗rwenyeben , ket gherlyczeth , awagy ket {524} galamb ffyakat .
Es yme vala eg̋ ember Jerwſalemben , kynek newe Symeon , es ez ember ygaz es yſteny feeló̗ vala , varvan Izraelnek vygaztalaſaath , es zent lelek lakozyk vala hw̋benne .
Es feleletet vet vala az zent lelektw̋l , ne lathwan hw̋ halalat , hanem elezer lathnaa vrnak Criſtuſſath .
Es yewe zent lelek myat a' templomba ; es mykoron be hoznaak a' g̋ermeket  Jeſuſt  hw̋ zyley , hogy az tó̗rwennek zokaſa zerent teenneenek hw̋ erette , ez ember ottan veve hw̋tet hw̋ karyayra , es meg alda wr yſtent , es monda : Ymaran el boczatod az te zolgadath , vram , te bezeeded zerent bekeſeghben ; mert lataak en zemeym te ydweytó̗t , kyt zerzettel mynden nepeknek zynó̗k eló̗th , vylagoſſagot pagan nepeknek ky nylathkozaſokra , es te nepednek  yzraelnek  dyczó̗ſeghere .
Es hw̋ attya  annya valanak czodalkozwan mynd ezeken , kyk mondathnak vala hw̋ rola .
Es meg aldaa hw̋tet ſymeon , es monda hw̋ annyanak  Marianak : Yme vettetó̗t ez ſokaknak yzraelben el eſetó̗kre , es fel tamadaſokra , es yegre , kynek ellenee mondnak ; az te lelkó̗det es atal hattya eleſſ thó̗r , hogy kywe nylathkoztaſſanak ſok zywekbó̗l gondolatok .
Es vala ot Anna proffetyſſa , ffanuelnek leanya , Aſernek nemzeteebó̗l ; ez nag̋ ſok ydó̗ket mwlatot vala ymaran el , es hw̋ vrawal czak heet eztendeyglen eelt vala hw̋ zyzeſſeghethwl foghwa , es ymaran ó̗zwegy vala nyoczwan neegy eztendeyglen ; es el tawozyk vala ſoha az templombol , de {525} mynden zenwedetó̗ſſeghó̗kben es kenyergheſekhen eyel es nappal zolgal vala wr yſtennek .
Ez es oda yewen az horaban , vallaſt teezen vala wr yſtennek , es zol bezeel vala hw̋ myndennek , kyk varyak vala yzraelnek meg valthſagat .
Es hog̋ myndent be tellyeſó̗ytó̗ttenek vona vrnak tó̗rvenye zerent , haza tereenek galyleaban az hw̋ varaſokban , nazarethben .
Az g̋ermek kedeg newekó̗dyk es eró̗ſſwl vala , tellyes bó̗lczeſſegghel , es wr yſtennek malazttya vala hw̋ bennee .
Es ffel mennek vala hw̋ zyley mynden eztendó̗ben yerwſalemben , az hoſwethnak ynnepe napyan .
Es mykoron tyzen ket eztendó̗ſſ vona , es ffel mentenek vona Jerwſalemben , az ynnep napnak zokaſa== ==zerent .
Es a' napok bel telwen , hog̋ ymaran haza terneenek , marada a' kyſ Jeſus Jerwſalemben , es nem thwdak meg hw̋ zyley , mert aloyttyak vala hw̋tet lenny az ſokaſſaghban .
Hogy azert egy napy yaro feldet yettenek vona , kereſſyk vala hw̋tet hw̋ rokonſaghynak es yſmeró̗ynek kó̗zó̗ttó̗k .
Es meg nē lelwen , tereenek hattra Jerwſalemben kereſwen hw̋tet .
Es len  hogy harmad nap== ==vtan talalak meg hw̋tet a' templomban a' doctorok kó̗zó̗t , halgathwan hw̋ket , es kerdezwen .
Czodalkoznak vala kedeg mynd , kyk hw̋tet halgattyak vala , hw̋ nag̋ bó̗lczeſſeghen es feleletyn .
Es lathwan , el ameelkodanak raytta .
Es ottan monda hw̋ zyleye hw̋neky : ffyam  myre teel myvelwnk yg̋en ?
Yme a' te atyad es en bankodwan keresſewnk {526} vala teghed .
Es monda hw̋nekyk : My dolog  hog̋ enghem kereſtó̗k vot ?
awag̋ nem thw̋gyatok vot e ?
mert azokban  kyk az en atyamee , zykſeg ennekem lennem .
Es hwk nem erteek ez bezeedeth , kyt zolana hw̋nekyk .
Es le zalla hw̋ velek , es yewe nazarethben , es vala enghedelmes hw̋nekyk .
Es az hw̋ zyleye ezeeben tarttya vala mynd ez dolgokat , koronked hw̋ zyveben forgatwan .
Es Jeſus newekó̗dyk vala bó̗lczeſſegben , es ydó̗ben , es malaztban , yſtennek es embereknek eló̗ttó̗k .
Harmad Cap 
TIberius czazarnak azert byrodalmanak tyzen ewtó̗d eztendeyben , Poncioy Pylatus vralkodwan Judeaban , galyleanak kedeg rezeben Herodes  ffylep kedegh  hw̋ attyaffya  Itureenak , es Traconak rezeeben , es lyſanya Abylineenak rezeben , Annas es Kayffas papy feyedelmeknek alattok , zalla yſtennek ygheye az pwztaban Janoſra , Zakaryaſnak ffyara .
Es ottan yewe Jordan vyzeenek kó̗rwl valo tartomanyaban , predicalwan penitentianak tartaſaath bynek boczanattyara , mykeppen yrwan vagyon Iſaniaſ proffeta bezedynek kenyweben : Keayttonak zawa az pwztaban : Zerezyetek wtat wr yſtennek , ygyeneſeheetek megh hw̋neky eſwenyeeth .
Mynden velgy bel tellyeſedyk , es mynden heegy es halom megh alaztatyk , es az gonozok ygeneſſee leznek , es az kemeenyek tyzta vttaa .
Es mynden teſth megh lattya {527} hw̋ teremteyeeth .
Mond vala azert az ſeregeknek , kyk kywe mennek vala hw̋ hozya , hogy megh kereztelkedneenek hw̋ thw̋le : yaſpiſnak nemzety , ky yelentette megh tynektek el fwthnotok az yevendó̗ haragh eló̗l ?
Tegyetek azerth penitencianak ygaz gymelczeeth , es ne kezgyetek mondany mynekwnk : atyāk Abraham .
Byzon mondom tynektek , merth hatalma vagyon vr yſtennek fel tamaztany ez kewekbó̗l abrahamnak ffyayth .
Yme ymaran az fanak hw̋ gyekereehez vettetó̗th az feyzy .
Mynden ffa , ky nem teremt yo gymelczet , ky vagattatyk , es az tyzre vettetik .
Es kerdyk vala az ſereghek hw̋tet mōdwan : Azert myt teegywnk ?
Felelwen ottan mond vala hw̋nekyk : Ha kynek ket kentheſee vagyon , aggya  kynek nynczen , es kynek eeledelee vag̋on , eſmegh azonkeppen tegyen .
Hozya yewenek azert az nylwan valo byneſek es , es mondanak hw̋neky : Meſter , mit tegywnk my es ?
Hw̋ kedeg ottan mōda hw̋nekyk : Semyt tebbet ne tegyetek , hanem czak mykeppen megh zerzetteek tynektek .
Megh kerdeek hw̋tet az vytez legheenyek es mondwan : Myt tegywnk my es ?
Es monda hw̋nekyk : Senkyt megh ne nyomorohatok , ſe dwlaſth ne tegyetek , de meg elegeggyetek ty ſoldotokkal .
Aloythwan kedegh az kōz nep es gondolwan hew zywó̗kben Janoſrol : netalantal hw̋ vona a'' Criſtos ?
felelee azert Janos mynd kezenſeghnek mondwan : Yollehet en tyteket kereztellek vyzben , {528} de yme yew ereſſeb en nalamnal , kynek en nem vag̋ok melto megh oldoznom hw̋ ſarwyanak zyyaath ;
hw̋ tyteket kereztel zent lelekben es tyzben .
Kynek hw̋ lapattya kezeben vagyon , es megh tyztoyttya hw̋ zyrew̋eeth , es az tyzta gabonath gye̋thy hw̋ czyreben , zalmayath kedegh megh eeghety meg alhatatlan tyzzel .
Nagy ſokakat ezenkeppen predical vala hw̋nekyk .
Mykoron kedeg herodes kyralth es megh feddenee , hogy az herodyas azzont , hw̋ attyaffyanak feleſſeghet , el vettee vona , es annak felette mynden gonoſſagat zemeeben hanyvan ; meg fogataa Janoſth , es az temleczben rekeztee .
Len kedegh az ydó̗ben , mykoron mynd az ſok nep kereztelkó̗dneek , es Jeſuſ es megh kereztelkedven , es ymathkozwan , meg nyttateek az menyorzagh ; es le zalla az zent lelek teſty zemelʼʼben , mykeppen egy galamb  hw̋ reaya , es zozat len menybó̗l , mondwan : Te vagy az en zerethew ffyam , teebennen vagyon keellemeteſſeghem ennekem .
Jeſus kedegh kezd vala lenny akoron oly mynt harmyncz eztendó̗ſ .
Es aloytatyk vala Joſeffnek hw̋ ffya , de maga ky vala Hely , ky vala matath , ky vala leui , ky vala melky , ky vala yamne , ky vala Joſeff , ky vala matathye , ky vala Amos , ky vala Nawm , ky vala heſly , ky vala Nagge , ky vala Maath , ky vala Matathye , ky vala Semey , ky vala Joſeff , ky vala iuda , ky vala Johanna , ky vala reſa , ky vala zorobabel , ky vala Salatyel , ky vala Neri , {529} ky vala Melchy , ky vala addy , ky vala choſan , ky vala helmadan , ky vala Her , ky vala Jeſu , ky vala helieſer , ky vala iorym , ky vala matath , ky vala leui , ky vala Symeon , ky vala iuda , ky vala Joſeff , ky vala iona , ky vala heliachim , ky vala melka , ky vala menna , ky vala methata , ky vala Nathan , ky vala dauid , ky vala yeſſe , ky vala obeth , ky vala booz , ky vala Salmon , ky vala naaſon , ky vala Amynadab , ky vala Aram , ky vala eſrom , ky vala fares , ky vala iude , ky vala Jacob , ky vala Iſaak , ky vala Abrahe , ky vala thare , ky vala Nakor , ky vala Saruk , ky vala ragaw , ky vala falek , ky vala heher , ky vala Sale , ky vala kaynan , ky vala arfaxath , ky vala Sem , ky vala Noe , ky vala lamek , ky vala mathuſale , ky vala Enok , ky vala iareth , ky vala malaleehel , ky vala kaynan , ky vala enos , ky vala Seth , ky vala Adam , ky vala wr yſten .
Negyed Cap 
Jeſus kedegh tellyes zent lelekkel ky yewe az Jordan vyzebó̗l , es tartatyk vala zent lelek myat az pvztaban negywen napyglan , es keſertetyk vala az erdeghtwl .
Es ſemyt nem eweek az napokban ; es az napok bel telwen megh ehó̗zeek .
Monda azert hw̋neky az erdegh : Ha te yſtennek ffya vag̋ , mongyad ez kw̋nek  hogy kynyrre legyen .
Es felelee hw̋neky Jeſus : Irwan vagyon , mert nem czak kynyrrel eel ember , {530} de yſtennek mynden ygheyewel .
Es annak vtanna vyvee hw̋tet az erdegh nagy magaſ hegyre , es megh mwtathaa hw̋neky ez vylaghnak mynden orzaghyth egy zem pyllantaſban , es monda hw̋neky : Teneked adom mynd ezeknek hatalmath es dyczeſegheeth , mert mynd ennekem adattanak , es kynek akarom , adhatom hw̋keth .
Azert ha the en elettē le eſwen ymadandaz , ezek mynd tyed leznek .
Es felelwen Jeſus monda hw̋neky : Yrwan vag̋on : Te vradath  yſtenedet ymagyad , es czak hw̋neky zolgaly .
Annak vtanna vyve hw̋tet Jerwſalemben  es allataa hw̋tet az templomnak felſe folyoſoyara , es monda hw̋neky : Ha yſtennek ffya vagy , boczaſd alaa ennen te magadath .
Mert yrwan vagyon , hogy yſten hw̋ angyalynak paranczolth te rolad , hogy megh tarczanak teghedet , es hogy kezekben foghyanak teghedet , hogy megh ne ſerczet az kewekben te labadath .
Es felelwen Jeſus mōda hw̋neky : Mondwan vag̋on : Ne keſerczed te vradath  yſtenedet .
Es mynden keſertet el veghezwen , az erdegh el tawozeek hw̋ thw̋le .
Es kywe yewe onnan Jeſus zent leleknek hatalmaban Galyleaban , es ky hyrhewek hw̋ newe mynd az tartomanban .
Hw̋ kedegh tanoyttya vala hw̋keth hw̋ ſynagogayokban , es myndenekthw̋l dyczertetyk vala .
Es onnan yevee Nazarethben , hol oth fel newekedeth vala , es be menee hw̋ zokaſa zerent az ynnep  napon az ſynagogaban , es kezde olwaſnya .
Es vyveek hw̋neky Iſayas proffetanak {531} kenyveet .
Es hogy az kenywet megh nytta vona , az helth talalaa  hol ot yrwan vala : Vrnak lelke en rayttam vagyon azert  hogy megh zentelth enghemet , zegheneknek predicallany boczatoth enghemeth , tó̗redelmeſ zywket megh gyogyo''tany , predicallany foghlyoknak megh zabadwlaſth , vakoknak lataſth , el boczatany az megh nyomorwltakath zabadſaghban , predicallany vr yſtennek kellemetes eztendeyth , es megh fyzethó̗ napyath .
Es hogy be tette vona az kenywet , eſmegh az zolganak adaa , es ennen maga le ylee .
Es kyk az ſynagogaban valanak , myndeneknek zemey reaya ó̗ryznek vala .
Kezde azert zolany hw̋nekyk : merth ez may napon bel tellyeſedet ez yras thy fyleteknek hallaſara .
Es myndnyayan byzonſagot teznek vala hw̋ rola , es czodalkoznak vala hw̋ bezeedenek malaztos voltan , ky kywe zarmazyk vala hw̋ zent zayabol ,
es mondnak vala : Nem de ez ee az Joſeffnek ffya ?
Es monda hw̋nekyk : Byzonywal mongyatok ty en rolam ez haſonlatoſſagot : Orwos , gyogyohad meg tennen magadat .
Mennyet hallottwnk  hogy tettel kaffarnaomban , teegy eet es ez te hazadban .
Ottan monda : Byzon mondom ty nektek , mert egy proffeta ſem kellemeteſ az hw̋ hazayaban .
Byzonſaggal mondom thy nektek : Sok ezwegyek valanak yllyes proffetanak ydeyn yzraelben , mykoron bel rekezteteek az menyorzagh harom eztendegh es hatod honapygh , mykoron azert nagy ehſeeg vona ez tellyes {532} feldnek zyneen ;
eggykhez es nem kyldeteek yllyes pptha , hanem czak Sareptaban , Sydonnak tartomanyaban , az egy ezweg azzonhoz .
Eſmegh ſok pokloſok valanak Izraelben Helyſeoſnak ydeyn , es ſenky hw̋ kezzelek megh nem gyogywla , hanem czak az Syriabely Naaman .
Es kyk az ſynagogaban valanak , mynd nagy haraghra yndwlanak ezeket halwan .
Es ffel keleenek egyetēben , es kywe yzeek hw̋tet az varaſbol , es vyveek hw̋tet egy magas hegynek teteyre , kyn az hw̋ varaſok vala zerezwen , hogy nyakra vethneek ala hw̋tet onnan .
Jeſus kedeg ky menee kezzelek , es menee Galyleaban , Kaffarnaomnak varaſaban , es ot tanoyttʼʼa vala hw̋ket ynnep napokon .
Es czodalkoznak vala hw̋ nagy belczeſſeghen , mert hatalma alat vala hw̋ bezedee .
Vala kedegh az Synagogaban egy ember , kyben fertelmes erdegh vala , es nagy kyaytaſth teen mondwan : Hagy bekeet , my ennekem es teneked  nazarethbely Jeſus ?
el yettel mynket el vezteny , yol thwdlak teghed  hogy yſtennek zenthe vagy .
Es megh fedde hw̋tet Jeſus mondwan : Veztegy , es meny ky beló̗le .
Es hogy az nep kó̗zybe hozta vona az erdengheſth , ky mene beló̗le , es ſemyt artta hw̋neky .
Es nagyon megh feelelmenek mynnyayan , es bezeelnek vala egy maſnak mondwan : Mynemw bezeed ez ?
mert yme ennen hatalmaban es ereyben paranczol az fertelmed lelkeknek , es kywe mennek .
Es felette el terw̋l vala hw̋neky hyre mynd az {533} tellyes tartomanban .
Ky yewen azert Jeſus az ſynagogabol , mene Symonnak hazahoz .
Es Symonnak hw̋ yppa nagy ffe faydalomban fekzyk vala , es kereek hw̋teth hw̋ erette .
Es megh alwan hw̋ felette , paranczola az ffe fayaſnak , es el hagya hw̋tet ,
es legottan ffel kelwen zolgal vala hw̋nekyk .
Hogy kedegh az nap el enyezet vona , mynd , kyknek kylemb kylemb korſſaghbely beteghek vala , hozya hozyak vala , hw̋ kedegh myndenykre kezeet vethwen , megh gyogyoyttya vala hw̋ket .
Kywe mennek vala azert az erdeghek nagy ſokakbol , kyaythvan es mondwan : Mert te vagy az eló̗ yſtennek ffya .
Es meg rongalwā hw̋ket , nem hagy vala zolnyok , mert twggyak vala  hogy hew vona az Criſtꝰ .
Hogy kedeg nappal let vona , az pwztaban megyen vala , es az nepek kereſyk vala hw̋tet ; es hogy hozya yettenek vona , megh tartoztattyak vala hw̋tet , hog̋ ne tawozneek el hw̋ thw̋ló̗k .
Kyknek ottan monda : Mert eegyeb varaſoknak es zykſegh ennekem predicallanom yſtennek orzagat , mert azert vagyok boczathwan .
Es predical vala galileaban valo Synagogakban .
Ewth Cap 
Terteneek  hogy az ſereghek rea rohannanak , hw̋ kedegh al vala genezareth new tho melleth .
Es lata ket hayokat alwan az tho zelen , mert halazoth zallottak vala az vyzre , es moſſaak vala hw̋ haloyokath .
Be menwen azert eggyk hayoban , ky vala Symonee , {534} keere az zarazrol egy keweſſe belleb vynnye hw̋tet .
Es le ylwen , az hayoczkabol tanoyttya vala az ſereghó̗ket .
Hogy kedyg el veghezte vona bezeelleſeth , monda Symonnak : Vygy a meellyere , es terehetek megh ty halotokat hal foghny .
Es felelwen Symon monda hw̋neky : Meſter , mynd ez eethzaka mwkalkodwan ſemyt nem foghattwnk , de yme az te bezededben megh vetem az halooth .
Es hogy azt tette vona , nagy ſokſaghw halakat rekezteenek az haloban , vgy hogy megh zakadoz vala hw̋ haloyok .
Es ynteenek hw̋ tarſſaynak , kyk az maſ hayoban valanak , hog̋ el yewneenek , es megh ſegheyteneek hw̋keth .
Es ottan el yeweenek , es bel teltek mynd az keth hayoczkakat vgy , hogy el kezdeneenek merw̋lny .
Hogy ezth latnaa Symon pether , ottan Jeſuſnak labahoz eſeek mondwan : Meeny el ky en thw̋lem  Vram , mert byneſ ember vagyok en .
Mert nagy czodalath kerw̋l vette vala hw̋tet , es azokat es , kyk hw̋ vele valanak az hal fogaſban ;
azonkeppen Jacabot es Janoſth , Zebedeuſnak fyayt , es kyk Symonnak tarſſay valanak .
Es monda Symonnak Jeſus : Ne akary feelny , mert ymaran ez napſaghtwl fogva leez embereknek fogoya .
Es ky vonvā az feldre az hayokat , myndent oth el hagywan , kó̗weteek hw̋tet .
Ennek vtanna len , hogy mykoron egy varaſbā vona , yme egy poklos ember lathvan Jeſuſth , le eſeek arczwl hw̋ elette mōdwan : Vram , ha akarz , meg tyztoythacz enghemet .
Es ky teryezthwen {535} Jeſꝰ hw̋ kezeet , illethwen hw̋tet monda : Akarom , tyztwllyal megh .
Es legottā el tawozeek hw̋ thw̋le hw̋ pokloſſaga .
Es paranczolaa  hogy ſenkynek ne mondanaa ; de : Meny el , mwtaſſad te magadat papnak , es vyd ffel azth te tyzthwlaſodert , kyt megh paranczolth Moyſes azoknak byzonſagokra .
De annewal ynkab ky terw̋l vala hw̋neky hyre , es myndenw̋nnen nagy ſokan yw̋nek vala hw̋ hozya , hogy hallanak hw̋ bezeedet , es megh vygaznanak hw̋ korſſagokbol .
Ennen maga kedegh ky menel vala az pwztabam , es ymathkozyk vala .
Es len hogy egy napon tanoytana ; valanak kedegh az ffariſeoſok es tó̗rwentwdok ylwen es halgathwan , kyk mynd yettenek vala az kerw̋l valo varaſokbol , galileabol , Judeabol , es Jerwſalembó̗l ; es vr yſtennek erey vala akoron hw̋ket megh gyogyttany .
Es yme ennehan emberek hozwan egy emberth hw̋ agyaban , ky kezwen̋es vala , es kerenghyk vala  honnan hw̋ eleyben vyhethneek hw̋tet .
Es hogy mykoron nem leelhethneenek wtat hozya az ſereghtw̋l , ffel haganak az haaz heyara , es onnan boczataak eleyben hw̋ ag̋aban .
Kyknek hyteket hogy latta vona Jeſꝰ , monda : Ember , megh boczattathnak te neked te byneyd .
Es kezdeenek ottan gondolkodny azon az ffariſeoſok es az yraſthwdok mondwan : Kyczoda ez  ky karomlaſth zool ?
Ky boczathattya megh embernek byneeth , hanem czak yſten ?
Mynt azert megh yſmertte vona Jeſus hw̋ godolattyokat , ottan felelwen monda {536} hw̋nekyk : Myt gondoltok gonozt ty zyvetekben ?
Mellyket kynnyeb mondany : megh boczattathnak te byneyd , awagy mondany : kel ffel  es yar'' .
Hogy kedeg megh thwgyatok  mert hatalma vagyon embernek fyanak ez felden byneket megh boczatany , monda az kezvenyeſnek : Teneked mondom : kel fel , ved fel te agyadat , es meelʼʼ el te hazadhoz .
Es legottan fel kelwen , fel veve hw̋ agyath , kyben fekzyk vala myndeneknek elette , es el meene hw̋ hazahoz , dyczerwen wr yſtent .
Es mȳdeneket nagy feelelem foghlala megh , es dyczeryk vala wr yſtent , mondwan : Mert nagy czodath latank ez may nap .
Ennek== ==vtanna fel kelwen ky meene kó̗zzó̗lek , es lata egy nylwan valo byneſth , kynek leui vala newe , ylven az vam haznal , es monda hw̋ neky : Keweſ enghemeth .
Es ottan myndeneketh el hagywan , fel kelee , es kewetee hw̋tet .
Es az leui then nagy vendeghſeghet hw̋neky az hw̋ hazanal , es nag̋ ſok vamoſok , es egyeb nylvan valo byneſek oda gywlwen , le telepednek vala , es lakoznak vala hw̋ velek .
Nag̋on morgolodnak vala kedeg ezen az ffariſeoſok es az yraſthwdok , mondwan az tanoythwanyoknak : Myre az vamoſokkal es az nylwan valo byneſekkel lakozik az ty meſtertek , ty ees ?
Es felelwen Jeſus monda hw̋nekyk : Nem zykſeg azoknak , kyk egheſſeghben vannak , az orwos , de kyk gonozwl vannak .
Nem yettem hywnya az ygazakath , de az byneſeket penitenciara .
Azok es ottan mondanak hw̋ neky : {537} Myre Janoſnak tanoythwany gyakortaa beytelnek es zolgaltataſokat teznek ; azonkeppen az ffariſeoſok ee es ? az te tanoythwanygh kedeg mynd el eeznek , es yznak ?
Kyknek ottan monda : Nem de beytelhethnek ee az vó̗leghennek hw̋ ffyay , myglen az vó̗legheen hw̋ velek vag̋on ?
Yewnek meegh oly napok , mykoron el veetetyk hw̋ thw̋ló̗k az vó̗legen , es az ydekben hw̋k es beytelnek .
Eellyen nemw̋ haſonlatoſſagot es monda hw̋nekyk : Mert ſenky az wy poztobol hagyottak eggyeſeyty az ooh rwhahoz ; ha kedeglen mynd kettó̗ el zakadoz es , nem yllyk az wy folth az ooh rwhaban .
Es ſenky nem teſth wy borth ooh temleben , ha kedeglen az wy bor el tó̗ry az temló̗t es , mynd kettó̗ el vez ;
de wy bort wy edenben kel tó̗lteny , es monnodyk meg tarttatyk .
Es ſenky nem , mykoron ooh bort yzyk , ottan wyat kywan vtanna , mert mongya  hogy az ooh bor yob .
Hatod Cap 
Terteneek maſodzer egy ynnep napon  hog̋ mykoron el mennee az tarron , hw̋ tanoytvany zagattyak vala az bwza feyet , es kezek kezeth meg tyztoyttwan eznek vala .
Ezth lathwan nekyk az fariſeoſok kezzó̗l , mondnak vala hw̋nekyk : Myt myveltek , mert nem yllyk ezth tenny az ynnepen ?
Es ſelelwen Jeſus azoknak , monda : Azt ſem olwaſtatok ee  myt teen dauid , mykoron megh ehezet vona hw̋ , es kyk hw̋ vele valanak ?
{538} mykeppen mene be az yſtennek hazaban , es az zettelt kynyeret veve , es ewee , azoknak es adwan , kyk hw̋ vele valanak , kyket nem illik vala enny hw̋neky , hanem czak az papoknak ?
Es monda hw̋nekyk : Mert embernek ffya wra az ynnep napnak ees .
Len ennek vtanna maſ ynnep , hogy mennee be az ſynagogaban  es tanoyttana .
Es vala ot egy ember , kynek hw̋ yogya megh azot vala .
Mynd azon olalkodnak vala kedyg az ffaryſeoſok es az yraſtwdok , ha ynnep napon vygaztana , hogy lelneenek okot hozya , honnan vadolnak hw̋teth .
Jeſus kedyg twgya vala az hw̋ gondolattyokat , es monda az embernek , kynek hw̋ kezee megh azot vala : Kel fel , es al megh kó̗zepet .
Es fel kelwen , megh alla keztek .
Monda ottan Jeſus azoknak : Kerdlek tyteket , ha illik ynnep napon yol tenny , awagy gonozwl ? lelket ydyvezeyteny , awagy vezteny ?
Es mynd el zemlelwen hw̋ket , monda az embernek : Nyo'cz ky te kezedeth ,
es ky nyoytta , es ottan egheſſegh adateek hw̋ kezenek .
Azok kedeg ottan bel teleenek bolondſaggal , es zolnak vala egymaſnak , myt tenneenek Jeſuſnak .
Terteenek kedeg az ydekben , hogy menne az hegyre ymathkozny , es mynd eethzaka vala vygyazwan yſtennek ymaczagaban .
Es hogy nappal leth vona , hozya hywa hw̋ tanoythw̋anyt , es valazta tyzen kettó̗t hw̋ kezzelek , kyket apoſtoloknak es newezee :
Symont , kyt neweze peternek , es Andraſth , hw̋ attyaffyat , Jacaboth es Janoſt  {539} ffylepet es Berthalamot , Matet es Tamaſth , Jacabot , alffeoſnak fyat , es Symont , ky hywattatik zeloteſnek , es Judaſth , Jacab ffyat , es Judaſth  ſcarioteſth , ky vala el arwlo''a .
Es le zalwan hw̋ velek , es mynd az teb taooythw̋anywal az mezó̗ſeghre , howa ſokſaghw nep gyw̋lt vala mynd tellyes Judeabol , Jerwſalembó̗l es az tengher melló̗l , Sydonnak es tyronnak tartomanybol , kyk mynd yettenek vala  hogy hallanak hw̋tet , es megh gyogywlnanak az hw̋ korſſagokbol ; es kyk mynd gonoz fertelmes lelkek myat gyettrethnek vala , azok es megh vygaznak vala .
Es mynden ſeregh eró̗kó̗dyk vala  hogy yllethnee hw̋tet , mert hw̋beló̗le erew zarmazyk vala kywe , es myndent megh gyogyw̋th vala .
Hw̋ kedegh fel emelwen hw̋ zemeyt az tanoythvan̋okra , mond vala : Bodogok vattok az zeghenyek , mert tyetek yſtennek orzaga .
Bodogok vattok , kyk maſtan eheztek , mert megh eleghó̗ttó̗k .
Bodogok vattok , kyk maſtan ſyrtok , mert vygattok .
Bodogok vattok , mykoron tyteket gyewló̗lennek emberek  es zanky vetennek , es meg zydalmazannak , es ky vetendyk ty neweteket  mykeppen gonozt  embernek ffyaerth ;
ewrwllyetek az napon  es vygagyatok ; mert yme az ty erdemtek ſok menyeknek orzagaban ;
mert vgyan ezenkeppen teznek vala az proffetaknak es az hw̋ attyok .
De byzonyawal yay tynektek  kazdagoknak , kyknek eth vag̋on vygaztalaſok .
Yay ty nektek  kyk eth megh eleghó̗ttetek , mert megh eheztek .
{540} Yai tynektek , kyk eth ewrwltó̗k , es vygattok , mert ſyrtok , es ohaytotok .
Yay  mykoron tyteket dyczerennek mynden emberek , mert mynd ezenkeppen teznek az proffetaknak az hw̋ attyok .
De tynektek zolok  kyk hallyatok : Zereſſeetek ty ellenſeghteket , yol tegyetek azokkal , kyk tyteket gywló̗lnek .
Yot mongyatok , kyk tynektek gonozth monnak , es ymagyatok azokert , kyk tyteket meg haboroythnak .
Es ky teghed egy orczadrol arczwl yth , tarcz neky az maſykat es ; es ky tethwled el veezy te palaſtodat , ad neky kentheſedet es , es ne akaryad megh tyltany .
Mynden kedeg te thwled keró̗nek agyad , es ky el vezy  kyk tyedek , hattra ne keryed .
Es mykeppen kyvannyatok  hogy tegyenek ty nektek emberek , ty es azonkeppen tegyetek hw̋nekyk .
Ha kedeg ty zeretytek azokat  kyk tyteket zerethnek , mynemw̋ malaztotok vag̋on ennen ?
byzonyaval az byneſek es azont tezyk  hogy hw̋ket zeretó̗ket zeretyk .
Es ha yot tehendó̗tek azoknak , kyk ty veletek yot teznek , mynemw̋ malazt ez tynektek ?
byzonyawal az byneſek azont tezyk .
Es ha kelczen adandotok , kyktwl eſmeg remenlytek hattra varny , mynemw̋ malazth ez tynektek ?
nam az byneſek es kelczen es nyereſeghre adnak a' byneſeknek , hogy vala myt ygyenló̗t varyanak hw̋ tw̋ló̗k .
De vgy mondok , hog̋ zereſſetek ty ellenſeghteket , yol tegyetek , kelczen agyatok , ſemyt ennen ne remeelwen ; es ty erdemetek nag̋ {541} ſok lezen , es leztek az felſeghnek ffyay ; mert yghen kegyelmes hw̋ az halalathlanokon es az gonoz byneſeken 
Leg̋etek azert yrgalmaſok , mykeppen az thy atyatok yrgalmas .
Ne akaryatok ytelny , es nem yteltettek ; ne akaryatok karhoztathny , es nem karhoztattok ; meg boczaſſatok , es megh boczattathtok .
Aggyatok , es adatyk tynektek , yo merteketh es tellyeſth , megh razottat es ky foltath adnak ty kebletekben ;
byzonyawal azon merteekkel , kywel ty merendytek , meeryk tynektek .
Monda towabaa hw̋nekyk eellyen haſonlatoſſagot : Nem de az vak vakot vezedhet ee ?
nem de mynd kettet az veremben eſnek ?
Nynczen az tanoythwan hw̋ meſtereenek felette , teekelletes kedeg lezen  ha ollyan leend  mynt az hw̋ meſteree .
Myre kedegh nezed az zalkat te atyadffyanak zemeben , es az zelementh , ky az te zemedben vag̋on , nem gondolod ?
Awagy hogyhog̋ mondhatod te atyadffyanak : Attyamffya , hagyad  hogy ky vongyam az zalkat az te zemedbó̗l ,
tee== ==magad nem ezzed az zelement the zemedben ?
Keppwtalo , veſd ky elezer az zelement te zemedbó̗l , annak vtan̄a nylwabban megh lathatod ky vethny az zalkat te atyadffyanak hw̋ zemeebó̗l .
Nem yo ffa az  ky gonoz gymelczet tezen , azonkeppen az gonoz ffa es nem teheth yo gymelczet .
Azert mynden ffa az hw̋ gymelczen yſmertetyk megh .
Soha az tó̗wyczkrel es nem gyeythetnek fygheth , ſem az czypkeró̗l nem zednek zeló̗th .
Az yo {542} ember hw̋ zywenek keenczebó̗l yot bezeel , es az gonoz ember gonozt ;
mert mynden embernek hw̋ zaya hw̋ zyweenek bewſeghebó̗l zool .
Myre kedegh hywtok enghem ezenkeppen : Wram , Vram , es nem tezytek azt  myt mondok ?
Mynden  ky en hozyam yew , en bezedymeth halgattya , es tezy azokat , ym meg mwtatom tynektek  kyhez haſonlatos .
Haſonlatos az oly emberhez , ky hw̋ hazat meellyen aſſa , es az kemen kew zyklan vetette hw̋ fondamentomath .
Hogy kedegh vyz arya yewend , es az vyz reaya zakadand , az hazath el nem deythety , ſē meg nem yndoythattya , mert ereſ kewen vala eppeythven .
Ky kedeg hallya , es nem tezy , haſonlatos az oly emberhez , ky hw̋ hazath az ereſ kew zyklan eppeythy fondamentom== ==nal kyl , kyre rea zakad az ar viz , es azonnal el eſyk , es hw̋neky eſſety nagy lezen .
Heted Cap 
Mint azert el veghezte vona bezedeet az kez nepnek hallaſara , mene be kaffarnaōban .
Centurionak kedegh egy zolgaya gonozwl lewen , ymaran megh kezd vala halny , ky vala hw̋neky yeles .
Es hogy hallotta vona Jeſuſnak hyreet , veen ſydokath kylde hw̋ hozya , kerwen hw̋tet , hogy oda yewne , es megh gyogyttanaa hw̋ zolgayat .
Azok azert  mynt Jeſuſhoz yettenek vona , keryk vala hw̋tet nagy zorgalmatoſſaggal , hogy hozya yewne mondwan : Mert melto  {543} hogy hw̋ vele ezt teegyed , mert zerety az my nepwnkket , az ſynagogat es hw̋ eppeytette megh mynekw̋nk .
Jeſus ottan fel kelwen , meegyen vala hw̋ veló̗k .
Es mykoron ymaran nem mezze vona az haztwl , eleyben kylde Centurio hw̋ Barathy kezzel mondwan : Vram  ne gyetery enghemet , mert nem vag̋ok melto  hogy az en haylokom ala yew̋ .
Mynek okaert ennen magamat es nē aloyttam meltonak , hogy te hozyad menneek ; de czak mongyad te ygheddel , es meg vygazyk az en zolgam .
Nam en es ember vag̋ok hatalmaſſagh alat vettethwen , tartwan en alattam vytezeket , es mondom egyknek : meny el , es ottan el megyen , az maſyknak : yew el , es el yew ; es az en zolgamnak : ted ezt , es azt tezy .
Ezth halwan Jeſus , czodalkozek rayta , es hattra terw̋lwen , hw̋tet kewetó̗knek monda : Byzon mondom tynektek , hogy meegh Izraelben es nem leltem enny hytet .
Es azok , kyk yettenek , hazaterwen , megh vygazwan talalak a' betegheth .
Ezen vttal mene Jeſus az varaſban , kynek newe Naym , es mennek vala hw̋ tanoythwany es ſokſaghw ſereg .
Hogy kedegh kó̗zelghetnee az varaſnak kappwyahoz , yme egy hallot , ky hozattatyk vala , hw̋ annyanak egyetlenee ; ez azzon kedegh ezwegy vala , es az varaſbol nagy ſokan hw̋ vele .
Kyt mykoron latot vona vr Jeſus , yrgalmaſſagra remw̋lwen hw̋ raytta , monda hw̋neky : Ne akary ſyrny .
Es oda yarwlwan , illetee az helt .
Azok kedegh , kyk {544} vyzyk vala , ottan meg allanak .
Es monda : Iffyw , teneked mondom : Kel ffel .
Es ottan fel yle az  ky megh holt vala , es kezde zolny .
Es meg adaa hw̋tet hw̋ annyanak .
Ottan mynd nagy feelelemben eſſeenek , es magaztattyak vala wr yſtent mondvan : Merth nagy proffeta tamadot my keztenk , es megh latogatta wr yſten az hw̋ nepeet .
Es ky hyrhewek ez mōdaſſ mynd tellyes Judeaban , es mynden tartomanyokban hw̋ rola .
Es megh yzeneek Janoſnak es mynd ezeket .
Es ottan hozya hywa Janos kettó̗t hw̋ tanoythwany kezzel , es el kylde Jeſuſhoz mondwan : Te vagy ee  ky yevendó̗ vagy , awagy eegyebet var''wnk ?
Hogy azert hozya yettenek vona a' nepek , mondanak : Janos baptiſta kyldet mynket te hozyad mondwan : Te vag̋ ee  ky yewendó̗ vagy , awag̋ eegyebbet varywnk ?
Az horaban kedeg nagy ſokakat gyogytta megh Jeſus hw̋ korſſagokbol , es czappaſokbol , es fertelmes lelkektwl , es ſok vakoknak ada lataſt .
Azert felelwen Jeſus , monda hw̋nekik : Mennyetek el , mongyatok meg Janoſnak , kyket hallottatok es lattatok : mert vakok lattnak , ſantak yarnak , pokloſok tyztwlnak , Syketek halnak , hallottak fel tamadnak , zeghenyek ydwezwlnek ;
es bodogh az , vala ky megh nem tandorotandyk en bennem .
Es mykoron el mentenek vona Janoſnak kó̗wety , kezde Jeſus a' nepeknek zolny Janoſrol : Mynek meenetek ky az pwztaban ?
lathny zel myat haborgatot nadath ee ?
De mynek meenetek ky {545} lathny gyenghe rwhaban etezet emberth ee ?
Yme  kyk draga rwhaban es gyenyerw̋ſeghben vannak , az kyraloknak wdwarokban lakoznak .
De mynek menetek ky lathny 
proffetat ee ?
Byzonyawal mondom tynektek : mert nagyobat  honnem proffetat .
Ez az  kyrel yrwan vag̋on : Yme  el boczatom en angyalomat the zynednek elette , ky megh zerzy te wtadat te eletted .
Azert mondom tynektek , azzonyallatoknak magzattyok kezet nagyob Janoſ ppthanal ſenky nyncz , ky kedegh kyſſeb yſtennek orzagaban , nagyob hw̋nalanal .
Halwan ezth mynd az nepek , es az nylvan valo byneſek , ygaznak yteelek wr yſtent , kynek neweben megh kereztelkó̗dnek Janoſnak kerezthſegheben .
Az ffariſeoſok kedegh es az terwentwdok tanaczot tartanak , megh wtalvan yſten̄ek akarattyat ennenmagokban , megh nem kereztelkedwen hw̋ tw̋le .
Monda azert wr Jeſus : Kyhez mongyam ez nemzet bely neepeket haſonlatoſnak , es kyhez ygenló̗k ?
Haſonlatoſok az pyaczon yló̗ gyermekekhez , egy maſnak zolwan eſ mondwan : Enekleenk es sypolank tynektek , es nem tanczolatok , yaygatank , es nem ſyratok .
El yewe kedegh Janos baptiſta , ſem kyneret nē ewek , ſem borth nem yweek , es azth mongyatok : Erdegh vagyon bennee .
El yewe embernek ffya , ewek  es ywek , es azth mongyatok : Yme  teekozlo es borywo ember az nylwan valo byneſeknek barattyok .
Azert megh ygazwltatek az belczeſſeghe mynden hw̋ ffyaytwl .
{546} Kery vala kedegh hw̋tet egy az ffariſeoſok kezzel , hogy ebeelleneek hw̋ velee ; es bel menwen az ffariſeoſnak hw̋ hazaban , le telepó̗deek .
Es yme az bynes azzonyallath , ky vala az varoſban , mynt megh yſmertte vona , hogy Jeſꝰ le telepó̗det az ffariſeoſnak hazanal , draga kenetet veen , es megh alvan hattwl hw̋ labaynal , kezdee keny hwllataſſal moſny hw̋ labayth , es hw̋ feyeenek hayaywal keneghetny , et apolgattya vala hw̋ labayth , az kenettel hymtezy vala .
Lathwan kedegh az ffariſeos , ky hytta vala hw̋tet , mond vala ennen magaban : Ez , ha ygaz proffeta vona , nylwan thwdnaa  kyczoda es mynemw̋ ez azzonyallat , ky illety hw̋tet , mert vethkezet bynes .
Es felelwen Jeſus monda hw̋neky : Symon , valamy mondaſom vagyon te neked .
Ottan monda az : Meſter , mongyad .
Keth hyteleſy valanak egy vſwraſnak , eggyk tartozyk vala ewt zaz penzel , az maſodyk ewthvennel .
Nem lewen azoknak honnan megh adnyok , megh enghedee monnodyknak .
Mellyk zerety azert hw̋tet fellyeb ?
Felelwen Symon monda : Aloyttom  hogy az , kynek tebbet enghedet .
Hw̋ kedegh ottan monda neky : Ygazan yteled .
Es fordwlwan az azzonyallathoz , monda Symōnak : Latod ee ez azzonyallatok ?
Bel yewek te hazadban , vyzet en labaymnak nē adaal : ez kedeeg hw̋ kenyhwllataſawal moſſa megh en labaymat , es hw̋ hayaywal megh zarazttaa .
Ennekem te apolaſth nem adal : ez kedegh , my vltta bel yewt , {547} nem zent megh apolgathny en labaymath .
Olayal en feyemet meg nē entteed : ez kedegh draga kenetted entthe meg en labaymat .
Mynek okaerth mondom teneked : megh boczatathnak hw̋neky ſok byney , mert yghen zerethe ; kynek kedegh keweſeb boczattatyk meg , kyſſebbee zereth .
Monda azert az azzonyallathnak : Megh boczattathnak teneked ſok byneyd .
Es kezdeenek mondani ennen magokban , kik oth egyetemben le telepettenek vala : Kyczoda ez , ky byneket es megh boczath ?
Monda azert az azzonyallathnak : Az te hyted teghed ydwezeyteth ; meeny el Bekeſegghel .
Nyolcz Cap 
Es len ennek vtanna , hogy hw̋ vtat tenne az varaſokon es falwkon , predicalwan es hyrdethwen yſtennek orzagat ;
az tyzenkette es hw̋ vele , es enne hany azzonyallatok , kyk ymaran megh gyogywltanak vala gonoz zelletekbó̗l es korſſagokbol , kyk kezet vala Maria Magdalene , kybó̗l heet erdeghek mentenek vala kywe , es Johanna new̋ azzon , Kwze feleſeeghe , ky vala herodeſnek ſaffara , es ſuſanna , es tebek ſokan , kyk mynd zolgalnak vala hw̋neky myndenwth hw̋ yozagokbol .
Mykoron azert ſok ſereghek gywlneenek hw̋ hozya , kylemb varaſokbol ſyethneenek hw̋ hozya , monda eellyen haſonlatoſſagot : Ky meene az magh vethó̗ , hw̋ maghyath el vethny .
Es mykoron vethnee , nemely eſeek az wth ſelen , es megh nyomottateek , es az {548} eghy madarak megh eweek hw̋teth .
Es nemely eſeek az kew zyklan , es ky kelwen , megh aza , mert nem vala nedveſſeghe .
Es nemely eſeek az tó̗wyſkeſen , es egyetemben az tó̗wyſk veló̗k fel newekó̗dwen , megh foyttaak hw̋tet .
Es nemely eſeek yo fedben , es ky kelwen then zaz gymelczeth .
Ezt mondwan , keayttya vala : Ha kynek fyle vagyon , halgaſſa .
Kerdyk vala kedeg raytta , my vona ez pelda ?
Kyknek ottā monda : Ty nektek adwan vag̋on yſtennek orzaganak tytkyat meg yſmerny , eegyebeknek kedeg czak peldakbā , hogy lathwan ne lathaſſaak , es halwan ne ertheſſeek .
Ez azert e' pelda : Az magh yſtennek ygheye ,
ky kedegh az wth ſelen , az ollyanok , kyk hallʼʼak , de annak vtanna el yew az erdegh , es ky vezy az yſtennek ygheyet hw̋ zyvó̗kbó̗l , hogy hywen ne ydw̋ezwlheſſenek .
Es kyk az kew zyklan , azok , kyk mykoron hallangyak , eremeſt bel fogagyak ; de hw̋nekyk gyekeró̗k nynczen , mert ydeyglen hyzyk , es keſertethnek ydeyn el hydeghwlnek .
Ky kedegh az tó̗wſkeſſen , az ollyanok , kyk yollehet hallyak , de ez yelen valo ydó̗nek zorgalmatoſſagawal , gond vyſeleeſewel , kazdaghſaghywal , es gyenerw̋ſeghywel megh foyttyak , es gymelczeth nem hozhathnak .
Ky kedeg yo feldben , az ollyanok , kyk eremeſt es yo zywel hallyak , es megh tarttyak , es gymelczeth teremthnek bekeſeeghwel .
Senky kedegh , zewethneket gyóithwan , teezy hw̋tet az aagy {549} alaa , de az gyertta tartora ragazttya , hogy az be meeneknek vylagoſohon .
Mert nynczen oly el enyezet , ky ky== ==nem yelenteſſeek , ſem el tytkolt , hogy nylwan ne yeyen .
Laſſatok azert yol  myth hallotok ; mert kynek vagyon , adatyk anuak , es kynek nynczen , meeg azt es , kyt aloytana lenny , el veetetyk hw̋ thw̋le .
Hozya yeweenek kedegh hw̋ zyleye es attyaffyay , es nem ywthatnak vala hozya az ſokſaghtwl , es megh yzeneek hewneky : Te anyad es atyadffyay kywl alnak , akarwan teghed lathny .
Ky ottan felelwen , monda hw̋nekyk : Az en anyam es atyamffyay azok , kik iſtennek bezedet halgattyak es tezyk .
Ennek vtanna len egy  hogy ylne egy hayoczkaban hw̋ tanoythvanywal , es monda hw̋nekyk : Ewezyenk atal ez vyzen .
Es bel haganak .
Es hogy ewezneenek , ew maga el alweek , es zel tamada , es nagy hab newekó̗dek a' vyzen , es tetowa hanyattatnak vala .
Fel kelwen azert , fel kó̗lteek hw̋tet mondwan : Meſter , ym el vezwnk .
Hw̋ kedegh ottan felkelwen meg fenyeytee az zelet es vyznek vezeeth , es megh zeneek , es len ottan nagy czendeſſeegh .
Monda azert hw̋nekyk : Hol vagyon az ty hytetek ?
Kyk ottan megh felelwen , czodalkozanak raytta mondwan egy maſnak : Myt aloytaz  legyen ez ?
Mert yme az zeleknek es az tenghernek paranczol , es enghednek hw̋neky .
Es ewezeenek az geraſeneoſoknak feldere , galyleanak elleneeben .
Es hogy ky ment vona az zarazra , ottan {550} eleyben yewe egy ember , kyben fertelmes lelek vala ymaran nagy ſok ydethwl foghwa , es rwhat nem vyſel vala , hazban ſem lakozyk vala , de az hallottaknak temeteeſekben .
Ez ember azert  hogy latta vona Jeſuſth , ottan le eſeek elette , es kyaytthvan , nagy ffel zowal monda : My ennekem es te neked ?
O Jeſu , felſeghes yſtennek ffya !
kerlek teghedet , ne gyettery enghemet .
Mert paranczol vala az fertelmes leleknek , hogy ky menne az emberbel .
Nagy ſok ydetwl foghwa el ragagya hwtet , es megh kó̗tó̗ztetyk vala lanczokkal , egy bekokban ó̗ryztetyk vala , es mynden kó̗teleket el zaggathwan , ky yzettetyk vala az erdeghtwl az pwztaban .
Megh kerdee azert hw̋tet Jeſus , mondwan : Kyczoda teneked newed ?
Az kedegh monda : Sereg ; mert ſokſaghw erdeghek mentenek be hw̋ belee .
Es keereek Jeſuſth , hogy ne paranczolnaa hw̋ket pokolnak melſegheere menny .
Vala kedegh ottan kó̗zel ſok dyzno ſeregh , ó̗ryzwen az hegyben ; es keryk vala hw̋tet , hogy enghednee hw̋ket azokban menny .
Es megh enghedee hw̋nekyk .
Kywe menenek azert az erdeghek az emberbel , es meneenek az dyznokban , es nagy hertelenſegghel mynd az ſok ſeregh barom nyakra az vyzben fwtanak , es belee halanak .
Mynt azert ezth lattaak vona azok  kyk ó̗ryzyk vala , el fwtanak , es megh hyrdeteek az varaſban es az falwkban .
Es kywe yewenek lathny  my dologh vona .
Es yewenek Jeſuſhoz , es lataak az embert rwhayaban {551} ylwen Jeſuſnak labaynal egheſſegben , kyben az erdeghek valanak , es megh yyedeenek .
Megh bezeellek kedegh azok hw̋nekyk  kyk lattaak vala ez dolgot , es mykeppen megh zabadwlt vona az zeregh erdegtwl .
Es keerek hw̋tet mynd az tartomanban lakozo ſokaſſagh , hogy tawozneek el hw̋ thw̋ló̗k , megh nagy feelelemben valanak .
Hw̋ kedeg ottan behaghwan az hayoban , meg teree onnan .
Es keree hw̋tet az ember , kybó̗l az erdeghek ky mentenek vala , hogy hw̋ vele lennee .
El boczataa azert hw̋tet Jeſus , mondwan : Meny el the hazadhoz , es bezeellyed megh  mene yot teth vona te veled wr yſten .
Az kedeg ottan el meene , es megh predicallaa mynd az varaſokban , mene yot teth vona hw̋ vele wr yſten .
Leen azert  hogy Jeſus atal terth vona , yo keddel fogadak hw̋tet az neepek , mert mynd kezenſegghel eremeſth varyak vala hw̋tet .
Es yme ezenkezben eló̗we yarwla egy ember , kynek yayrus vala newe , es vala az ſynagoganak feyedelmee , es lewe eſwen Jeſusnak labay eleth , keeree hw̋tet , hogy nyomothneek hw̋ hazahoz , mert egyethlen egy leanya vala hw̋neky oly mynt tyzen ket eztendó̗ſſ , es ymar meg kezd vala halny .
Es terteenek  hogy mykoron mennee , az ſokaſſaghtwl megh zoroyttatyk vala .
Es azonkezben egy nemynemw̋ azzonyallath vala veer korſſaghban ymaran tyzen kettó̗d eztendó̗tthw̋l foghwa , ky mynden yozagat az orwoſokra keltettee vala , de ſenkytw̋l megh {552} nem vygaztathatyk vala .
Azert hathwl yarwlwan , ylletee hw̋ rwhayanak pereemeeth , es legh ottan megh allaa hw̋ veer korſſaganak folyaſa .
Es monda Jeſus : Kyczoda az , ky ylletee enghemeth ?
Mykoron ſenky nem vallanaa , monda peter  es kyk hw̋ velee valanak : Meſter , az ſokaſſaagh zoroyt es nyomoroyth megh , es azt mondod : Ky ylletee enghemet ?
Es monda Jeſus : Illetee enghem vala ky ; nam megh yſmereem en az eró̗th , ky enbeló̗lem ky zarmazeek .
Lathwan azert az azzonyallat , hogy el nem enyezeth , nagy retteghwen eló̗we yewe , es le eſeek hw̋ labaynak elette , es ky yelentee mynd az ſok nepnek elette , my okaert yllette vona hw̋tet , es hogy ottan meg gyogywlth vona .
Jeſus es ottan monda hw̋neky : Leanyom , az te hyted teghed ydwezeytet ; meny el bekeſegghel .
Ez bezeed kezben yewe egy ember az feyedelemhez mondan : Mert megh holt az te leanyod , ne banczad megh hw̋tet .
Jeſus kedegh halwan ez bezedeth , monda az lean̋ attyanak : Ne akary feelny , czak hogy hygg̋ed , es meg vygazyk .
Es hogy haza ywtot vona , ſenkyt nem hagya hw̋ vele be menny , hanem czak petert , es Jacabot , es Janoſth , es az leannak attyat  annyat .
Bankodnak vala kedeeg myndnyayā , es ſyrattyak vala hw̋tet .
Monda kedeg hw̋nekyk Jeſus : Ne akaryatok ſyrny , mert nem holt megh az lean , de alwzyk .
Es megh mewetyk vala hw̋teth , mert twgyak vala  hogy megh holt vona .
Hw̋ kedegh kezeenel foghwan fel emelee hw̋tet , mondwan fel zowal : {553} Lean , kel ffel .
Es ottan megh teree az hw̋ lelke , es legottan ffel kele .
Es hagya hw̋neky eennye adny .
Es el amelkodanak raytta az hw̋ zyley , kyknek es ottan paranczola , hogy ſenkynek ne mondanaak ez leth dolgot , kyt lattak vona .
Kylencz Cap 
Egybe hywan azerth Jeſus az tyzenkettó̗t , ada hw̋nekyk erot es hatalmat mynden erdegheken , es hogy korſſagokat gyogyttananak .
Es el kylde hw̋ket predicallany yſtennek orzagat , es beteghó̗ket vygaztany .
Es monda hw̋nekyk : Semyt ne vyǵetek az wttra , ſe yſtapot , ſe erzeent , ſe kynyeret , ſe penzt , ſe ket kenteſtek ne legyen .
Es vala mely hazban bel menendetek , ot lakozyatok , es onnan ky ne menyetek .
Es vala ky bel nem fogadand tyteket , ky menwen az varaſbol , meegh ty labatoknak porat es le razyatok azoknak byzonſagokra .
Ky menwen azert , kerenghyk vala az varaſokat es falwkat , predicalwan es gyogythwan myndenw̋th .
Megh hallaa kedegh Herodes kyral mynd azokat  kyk leeznek hw̋ myatta , es teevelyegh vala raytta , mert nekyk mongyak vala , hogy Janos baptiſta tamadot vona ffel , nekyk kedeg  hogy Illyes proffeta yelent vona megh , nekyk kedegh , hogy egyk vona az reghy proffetaknak , ky ffel tamadoth vona .
Monda ottan Herodes kyral  hogy  Janos vona , kynek en nyakath vagattam ?
De kyczoda ez , kyrel en eellyeneket hallok ?
es kywannya hw̋tet lathatny .
Es megh terwen {554} az apoſtolok , mynd megh mondaak Jeſuſnak  mynt yartak vona , es myt czelekettek vona ,
es ffel veven hw̋ket , mene magoknak pwzta herre , ky mondatyk Bethſaydanak .
Hogy kedegh megh yſmerteek vona az ſokaſſagok , kó̗weteek hw̋tet , es eremeſth fogada hw̋ket , es bezeel vala hw̋nekyk yſtennek orzagarol , azokat kedegh , kyknek zykſegh vala , megh vygazttya vala .
Az nap kedegh ymaran el kezd vala nywgodny .
Es eleyben yarwlwan az tyzen kettó̗ , mondanak hw̋neky : Boczaſd el az nepeth , hogy el menwen az varaſokban es falwkban , kyk etten kó̗zel vannak , kereſſenek eeledelth , mert eth , hol maſtan , pwztha heelʼʼ .
Monda ottan hw̋nekyk : Thy aggyatok hw̋nekyk eennyó̗k .
Azok kedegh mondanak : Nynczen mynekwnk teb  czak ewth kynyerwnk es ket halaczkank , hanem ha my meegywnk , hogy vegywnk eeledelt ez ſokaſſaghnak .
Valanak kedegh az nepek oly mynt ewt ezeren .
Monda azert Jeſus hw̋ tanoythw̋anynak : Telepó̗tteſſeetek le hw̋ket eeterre ewtwened zam zerent .
Es azonkeppen tenek , es mynnyayan le telepó̗deenek .
Veven azert Jeſus az ewt kynyereket es az ket halaczkakat , ffel tekeenthven menyorzagra , megh aldaa hw̋ket , es megh zeghee , es hw̋ tanoythvanynak oztogataa , hogy az nepeknek eleyekben vethneek .
Es myndnyayan eleghet eenek , es megh eleghó̗denek . Es ffel gyeyteek , kyk el marattak vala , az fragmentakbol tyzen ket koſſarral .
Es len {555} ennek vtanna , hogy mykoron ennen maga vona ymathkozwan , az tanoythwanyok es vele valanak , es megh kerdee hw̋ket mondwan : Kynek mondnak enghemet az nepek ?
Azok ottan felelwen , mondanak : Nemellyek Janoſ baptiſtanak , nemellʼʼek kedeegh yllyeſnek , nemellyek kedeg  hogy egy az reghy proffetak kezzó̗l tamadot ffel .
Monda azert hw̋nekyk : Ty kedegh kynek mondotok enghemet ?
Felelwen Symon peter , monda : Yſtennek Criſtoſanak .
Ottan azert megh fenyegethee hw̋ket , hogy azt ſenkynek ne mondanaak , mondwan annak vtanna : mert embernek ffyanak ſokat kellenee zenwedny , es megh vtaltathny az veenektwl es papy feyedelmektwl , es az yraſtwdoktwl , es megh ó̗lethny , es harmad napon fel tamadny .
Vgy mond vala azert mynd nyayanak : Ha ky akar en vtannā yewny , tagagya megh ennenmagat , es naponked fel vegye hw̋ kerezteet , es kó̗weſſen enghemet .
Mert ky akarangya hw̋ lelkeet ydwezeyteny , el vezty hw̋tet ; nam ky el veztendy hw̋ lelkeet en erettem , ydwezeyty hw̋tet .
De myt haznal ember , ha mynd ez zeles vylagot el nyerye , ennen magat kedeegh el vezeſſee , es ennen maganak bantaſth tegyen ?
Mert vala ky enghem megh zegyenlend , es az en bezedymet , azt embernek ffya es megh zegyenly , mykoron yewen , hw̋ es attyanak yſtenſegheenek es az zent angyaloknak hatalmaban .
Mondom kedegh tynektek : Byzonnyal vannak nekyk eth alwan , kyk nem koſtolnak halalth  {556} myglen laſſaak yſtennek orzagat .
Leen ez bezeedeknek vtanna oly mynt nyolczad napon , es veve ffel petert , es Jacabot , es Janoſth , es mene ffel az hegyre , hogy ymathkozneek .
Es len , hogy mykoron ymathkozneek , hw̋ orczaya mas zynw̋  es hw̋ rwhaya feyer es feenes .
Es yme keth emberek bezeelnek vala hw̋ vele , valanak kedegh Moyſes , es yllyes , lathwan az yſtenſeghben , es bezeellyk vala hw̋ zenwedeeſet , kyt el kellene veeghezny Jerwſalemben .
Peter kedegh , es kyk hw̋ vele valanak , el nehezwltenek vala alomnak myatta .
Es hogy ffel ſerkentenek vona , lataak hw̋ yſtenſegheet , es az ket embereket , kyk hw̋ vele alnak vala .
Es len , hogy mykoron el akarnanak menny hw̋ tw̋le , monda peter Jeſuſnak : Meſter , yo lezen mynekwnk eth lennwnk , es zerezyw̋nk harom haylokokat , teeneked eggyet , es moyſeſnek eggyet , es yllyeſnek eggyet ; nem thwdvan  myt mondana .
Hogy kedegh az ezth mondanaa , kó̗d yewe , es be homlyoyttaa hw̋ket , es megh feelelmeenek be menwen az kó̗dben .
Es zozat yewe a' kó̗dbó̗l mondwan : Yme  hol az en zerethó̗ ffyam , hw̋tet halgaſſatok .
Es hog̋ ez zozat lennee , czak ennen magat talalak Jeſuſth .
Es hw̋k ez dolgot el veztegleek , es ſenkynek nem mondak az ydó̗ben , vala myt oth lattak vona .
Len azert maſod napon , hogy le zallananak az hegyró̗l , nagy ſok nep kelee eleykbe , es yme egy ember az nep kezzel fel kyaytta mondwan : Meſter , kerlek teghed  {557} tekeencz az en ffyamra , mert egyethlenem ennekem .
Yme az zellet el ragaggya hw̋tet , es nagyon ywó̗lt , kyayt , es le very , es el fagattya hwtet taytekozwan , es keeſen tawozyk el hw̋ tw̋le el zagathwan hw̋tet .
Es kerem az te tanoythwanydat  hogy ky vethnek hw̋tet , es nem teheteek .
Felelwen kedegh Jeſus , monda : O hytetlen es vyzza fordwlt nemzet , myglen lezek tynalatok , es zenwedlek tyteket ?
Hozd edee a' te ffyadat .
Es hogy oda kó̗zelghetet vona , ottan le yttee hw̋tet az zelleth , es el veree .
Es megh feddee Jeſus az fertelmes lelket , es megh vygazta a' gyermeket , es megh adaa hw̋ attyanak .
Czodalkoznak azert raytta myndnyayan ez yſteny nagy dolgon .
Mykoron myndenek czodalnaak  myt mywelne , monda hw̋ tanoythwanynak : Veſſeetek ty zywetekben ez bezedeket , mert yewendó̗ , hogy embernek ffya adaſſeek embereknek kezó̗kben .
Azok kedeegh nem ertyk vala ez bezedet , mert el fedeztetó̗t vala hw̋ elettek , hogy ne erthetneek meg hw̋ket , es felnek vala raytta  hogy meg kerdeneek hw̋tet ez bezeeden .
Gondolat eſſeek azert hw̋ beleeyek . Ky vona hw̋ kezzó̗ló̗k nagyob ?
Jeſus kedegh megh yſmerwen hw̋ zywknek gondolattyath , eló̗we hoza egy gyermeket , es megh allataa hw̋ keztek , es monda hw̋nekyk : Vala ky ez gyermeket hozya fogadangya en newembe , enghemet fogad ; es vala ky enghemet vehend , azt vezy  ky enghem boczatot .
Ky azert kyſſeb ty kó̗ztetek , az nagyob .
Felelwen azert {558} Janos monda : Meſter , latank nekyt the newedben erdegheket ky vethven , es megh tyltok hw̋tet , mert nem kó̗wet mynket .
Es monda hw̋nekyk Jeſus : Ne akaryatok megh tyltany , mert ky nynczen ty ellentek , ty veletek vagyon .
Len kedegh  hogy bel tellyeſedneenek hw̋ ffel veteleenek napyay , hw̋ kedegh megh ereſſeythee hw̋ zyneet  hogy menne Jerwſalembe .
Es boczata kó̗weteket hw̋ elette .
Bel menven , meenenek be az ſamaritanoſoknak hw̋ varaſokban , hogy vala myt kezeyteneenek hw̋neky .
Es nem fogadak be hw̋tet  mert hw̋ zemelye vala menwen Jerwſalemben .
Hogy kedeg ezt lattak vona hw̋ tanoythwany , Jacab es Janos , mondanak : Vram , akarod ee  hogy mongyok : zaallyon tyz le menybó̗l , es emeezye megh azokat ?
Es reayok fordwlwan , megh feddee hw̋ket mondwan : Nem twgyatok  ky lelky legyetek ?
Embernek ffya nem yeth lelkeket vezteny , de ydwezeyteny .
Es menenek maſ varoſban .
Terteneek kedegh , hogy mykoron meneenek az wton , monda neky Jeſuſnak : Kó̗wethlek teghed , vala hova menendez .
Ottan monda Jeſus : Az rokaknak vermó̗k vagyon , es az eghy madaraknak feezkó̗k : embernek kedegh hw̋ ffya nynczen  hol hw̋ feyeet le helhezteſſee .
Monda ottan az maſyknak : Kó̗weſ the enghemet .
Az kedegh monda : Vram , enghegy elezer ennekem el mennem el temethnem en atyamat .
Monda azert hw̋neky Jeſus : Haggyad  hogy az hallottak temeſſeek el hw̋ hallottokat , te kedegh meny {559} el , es hyrdeſſed yſtennek orzagat .
Es monda az maſyk : Vram , kó̗wetlek teghed , de enghegyed elezer ennekem , hogy zerezyem el  kyk oth hon vannak .
Monda hw̋neky Jeſus : Senky nynczen , boczathwan hw̋ kezeeth az ekeere es hattra neezwen , meltho yſtennek orzagara .
Tyzed Cap 
Mynd ezeknek vtanna wr Jeſus valazta egyeb hethwen ket tanoythwanyokat , es kylde el hw̋ket ketten kettē hw̋ zyneenek elette mynden varaſokra es helyekre , howa hw̋ menendó̗ vala .
Es mond vala hw̋nekyk : Az arataſ yollehet ſok , de a' mywes kewes .
Keeryetek azert az arataſnak hw̋ vrat , hogy kylgyen myweſeket az arataſra .
Mennyetek el , yme en el boczattlak tyteket  mykeppen az baranokat az farkaſok kezze .
Ne vyſellyetek azert ſakot , ſe erzent , ſe cypelleſth , es ſenkyt az vton ne kezennyetek .
Vala mely hazban bel menendetek , elezer mongyatok : Bekeſeegh legyen ez haznak !
Es ha oth bekeſeghnek ffya leend , megh marad hw̋ raytta ty bekeſeghtek , ha kedegh nem , ty== ==magatokra ther .
Es azon hazban megh maragyatok , even yvan , kyk azoknal vannak ; mert melto a' mywes hw̋ ywtalmara .
Hazrol hazra ne bw̋doſſatok .
Es vala mely varaſban bel menendetek , es bel fogadannak tyteket , myndent megh eegyetek , kyt eleetekben teeznek .
Es vygazyatok megh az korokat , kyk hw̋ benne vānak , es mongyatok {560} hw̋nekyk : mert el kó̗zelghet yſtennek orzaga .
Es vala mely varaſban bel menendetek , es bel nem fogadannak tyteket , kywe yewen az wczaara , mongyatok : Meegh az porth ees , ky my labwnkra ragadot , lee razyok ty reatok ; de maga azt byzonnyal thwgyatok , mert el kó̗zelgh yſtennek orzaga .
Azt mondom tynektek , mert az Sodomayaknak az vtolſo napon kynnebben leezen dolgot , honnem mynt az varaſnak .
Yay teeneked  korozaym ,
yay teeneked  Bethſayda ,
mert ha tyronnak es Sydonnak varaſyban lettenek vona az yozagok  kyk tybennethek , meegh reghen Ciliciomban es hamwban ylwen penitenciat tartottak vona .
De byzonyawal mondom : hogy Tyronnak es Sydonnak kynnyebben lezen dolgok az ytelethnek napyan , honnem tynektek .
Es te , kaffarnaom , ky az menyorzaghyk ffel magaztattaal , de pokorra vonyattatol , merw̋ltetó̗l alaa .
Monda towabaa : Ky tyteket halgat , enghem halgat ; es ky tyteket vtaal meg , enghem vtaal az megh ; ky kedegh enghem vtal megh , azt vtallya megh , ky enghem boczatoth .
Megh terwen kedegh az hethw̋en ket tanoythwan , nagy eremmel mondanak : Vram , meegh az erdeghek es enghednek my nekw̋nk te newedben .
Es moda hw̋nekyk : Latom vala az Sathant  mykeppen az meny dó̗rghó̗t  az egbó̗l le eſnye .
Yme  attam tynektek hatalmat mynden kygyokon , mynden ſcarablyakon , es mynden ellenſeghnek ereyn yarny , es ſemy nem arthat tynektek .
Ewrw̋llyetek kedegh  {561} hogy az ty newetek megh vannak yrwan menyeknek orzagaban : de abban ne akaryatok ewrelny , hogy az zelletek tynektek enghednek .
Azon horaban ew es ewrw̋le zent lelekben , es monda : Vallaſth tezek teeneked , Vram , menynek es feldnek attya , mert el enyeztetted ezeket az belczektwl es ertelmeſektw̋l , es megh yelentetted hw̋ket az aproknak .
Twdom , zēt atyam , mert wgy keellemetes te eletted .
Myndenek ennekem adattanak en atyamtwl , es ſenky nem twgya  ky legyen az ffyw  czak az atya ; es ky legyen az atya , czak az ffyw , es kynek akarangya az fyw meg yelenteny .
Es terw̋lwen hw̋ tanoythwanyra monda : Bodogh zemek azok  kyk lattyak , kyket ty lattok .
Mert mondō tynektek : hogy ſok proffetak es kyralʼʼok akarattaak lathny , kyket ty lattok , es nē lattaak ; es hallany  kyket ty lattok , es nem hallottaak .
Es yme egy tó̗rventwdo fel kelee keſerthwen hw̋tet , es monda : Meſter , myt tegyek az erek eeleteth veven ?
Hw̋ kedegh monda hw̋neki : Az tó̗rwenben mynt vagyon yrwan ?
hoghogy olwaſod ?
Az ottan felelwen monda : Zereſſed the vradat yſtenedet te tellyes zywedbó̗l , te tellyes lelkedbó̗l , es mynden te ereydbó̗l , es tellyes elmedbó̗l ; es te baratodat  mykeppen te== ==magadat .
Monda ottan hw̋neky : Ygazan yteeleed ; azth tegyed , es eelz'' .
Az kedegh akarwan hw̋ magaat ygazoythwan , ottan monda Jeſuſnak : Kyczoda az en baratom ?
Fel tekeenthwen {562} azert Jeſus mōda : Nemynemw̋ ember zaal vala le Jerwſalembó̗l Jerycoban , es eſſeek az tolvayok kezzee , kyk megh foztaak hw̋tet , es ſebet eythw̋en hw̋ reaya , es el meenenek , holt elewenw̋l el hagywan .
Tertenek kedegh  hogy egy pap azon wton el mennee , es lathwan hw̋tet , el hagyaa .
Azonkeppen egy fel pap , mykoron mellee ywtot vona , es lathnaa , el mwlataa .
Nemynemw̋ Samaritanus kedegh azon wton el menwen , melleye ywta , es lathwan hw̋tet , yrgalmaſſagra remw̋le hw̋ raytta .
Es mellee yarwlwan , bel kó̗tó̗zee hw̋ ſebeyth , olayth es borth entwen hw̋ ſebeyben ; es hw̋ barmara ffel vethwen , vyve az yazolban , es gongyat vyſelee .
Es maſod napon veen keth penzt , es adaa az yazoloſnak , es monda hw̋neky : Gongyat vyſellyed , es vala myt felette keltendez , en , mykoron megh terendek , megh adom teeneked .
Mellyk ez harom kezzel lattatyk teeneked annak barattyanak lenny , ky az tolwayok kezzee eſeth ?
Az ottan monda : Ky yrgalmaſſagot tett hw̋ velee .
Es monda hw̋ neky Jeſus : Meny , el te es azonkeppen teegy .
Len ennek== ==wtanna  hogy mykoron menneenek , teree be Jeſus egy nemynemw̋ varoſban , es egy azzonyallat , Martha new̋ , be fogadaa hw̋tet hw̋ hazaban .
Hw̋neky kedegh egy Maria new̋ hwga , ky ees le ylwen vr Jeſuſnak labaynak , halgattya vala hw̋ bezeedeth .
Martha kedegh zorgalmaſ vala hw̋ gyorſſ zolgalattyaban , ky megh allaa , es monda : Vram , nynczen ee {563} gondot rea , hogy en hwgom el hagyot en magamat zolgalny ?
mongyad azert hw̋neky , hogy ſeghehen enghemet .
Es ottan felelwen monda hw̋neky vr Jeſus : Martha , Martha , yghen zorgalmas vagy , es megh bantatol ſok feló̗l .
De egy vag̋on  ky zykſeghes .
Maria yob rezth valaztot , ky el nem veetetyk hw̋ thw̋le .
Tyzen egy Cap 
Es len ennek vtanna , mykoron vona Jeſus egy nemynemw̋ helyen ymathkozwā , es hogy el vegheztee vona , monda hw̋neky egy hw̋ tanoythwany kezzel : Vram , tanoycz mynket ymathkozny .
Es monda hw̋nekyk : Mykoron ymathkoztok , mongyatok : Atyam , zentelteſſeek te newed , yeyen the orzagod , my kynyerwnket naponkedyat aggyad nekw̋nk ma , es boczaſſad megh my nekwnk my byneynket , ha byzonyawal my es megh boczattyok nekw̋nk vetetteknek , es ne vyg̋ mynket keſertetben .
Es monda hw̋nekyk ennek vtanna : Kynek vag̋on ty kezzeletek barattya , es megyen hw̋ hozyaa eeynek eeffelyn , es mongya hw̋ neky : Baratom , agy ennekem harom kynyereth , mert egy Baratom yewt en hozyam az vttrol , es nynczen myt eleyben teennem ; az kedegh onnan beló̗l felelwen : mongya : Ne akar'' enghem maſtan megh bantany , ymaran az aytto be tewe vagyon , es az en gyermekym velem vannak az agyban , nem kelhetek ffel , hogy aggyam teeneked ;
az kedegh ha megh maradand {564} zerghethwen , mondom tynektek : ha nem adangya hw̋neky fel kelwen azert  hogy barattya legyen , de maga az hw̋ nywghatatlanſagaert fel kel , es aggya hw̋neky  vala menee zyghſegh lezen .
En es azth mondom tynektek : Keeryetek , es adatyk tynektek ; kereſſeetek , es megh lelytek ; zergheſſetek , es megh nyttatyk tynektek .
Mert mynden  ky kery , vezy ; ky kereſy , megh lely ; es az zerghetenek meg nyttatyk .
Kyczoda azert ty kezzeletek keer hw̋ attyatwl kynyeret , nem de kó̗wet ad ee hw̋neky ? awagy halat ,
nem de hal gyanant kyg̋ot ad ee hw̋neky ?
awagy ha keerend tyk haznat , ſcarablya feerghet ad ee hw̋neky ?
Ha azert ty , kyk gonozok legyetek , yot twttok adny thy ffyatoknak : mynewel ynkab az ty mennyey atyatok menybó̗l yo lelket aad hw̋tet keró̗nek .
Ennek vtanna tó̗rteneek egy erdeghet ky yzny , az kedegh vala nema ,
es mykoron kywe yzte vona az erdeghet , ottan zola az nema ,
es el czodalkozanak raytta a' nepek .
Nekyk kedegh hw̋ kezzelek mondanak : Belzebwbnak az erdegheknek feyedelmenek hatalmaban yzy kywe az erdegheket .
Es nemellyek keſerthwen , men̋bó̗l czodath kernek vala hw̋ tw̋le .
Hw̋ kedegh  mynt latta vona hw̋ gondolattyokat , monda nekyk : Mynden orzagh ennen magaban megh haſolwan , el tekozlottatyk , es haaz hazra eſyk .
Ha azert az ſathanas es ennen magaban megh haſonlot , hogy alhat megh az hw̋ orzaga ?
mert azt mongyatok , hogy en Beelzebubnak {565} hatalmaban yzem ky az erdeghó̗ket .
Ha kedegh beelzebubnak hatalmawal yzem , az thy ffyatok kyben yzyk ky ?
Azert hw̋k tynektek byraytok leznek .
De ha yſtennek wyyaban yzem ky , byzonyawal el ywtot ty reatok yſtennek orzaga .
Mykoron az ereſſ fegyweres ewryzy hw̋ haylokat , bekeſſegghel vannak myndenek , kyket byr .
Ha kedegh ereſſeb hw̋ nalanaal  rea yewen , megh gyezendy hw̋tet , mynden fegywereet el vezy , kyben byzyk vala , es hw̋ yozagat el tekozlya .
Ky nynczen en velem , en ellenem vagyon ; es ky nem gyeyth en velem , tekozlʼʼ az .
Mykoron az fertelmes lelek ky menend az emberbó̗l , zaraz helyeken yaar kereſwen nywgodalmat , es nem lelwen mond : Megh teró̗k az en hazamban , honnan ky yettem .
Es mykoron el yewend , leely hw̋tet megh ſeperwen .
Ottan el megyen , es vezen hw̋ vele heeth eegyeb lelkeketh , alnokbakat hw̋ nalanal , es bel menwē lakoznak ottogyan ; es leznek az embernek hw̋ vtolſo dolgay gonozbak az elſeknel .
Len ennek vtanna  hogy ezt mondotta vona : fel emelwen hw̋ zawath egy azzonyallat az ſeregbó̗l , monda hw̋neky : Bodogh meeh , ky teghed hordozot , es az emleek , kyk teghed emtettenek .
Hw̋ es ottan monda : Seth ynkab bodogok  kyk halgattyak yſtennek ygheeyet , es tarttyak hw̋tet .
Hogy kedeg az nepek oda fwthnanak , kezdee mōdany hw̋nekyk : Ez nemzet alnok nemzet , yegyet kereſ , es eegyeb yegy nem adatyk hw̋neky , {566} hanem yonaſnak yegye .
Mert mykeppen yonas len Niniwebelieknek yegyet , azonkeppen lezen embernek ffya es ez nemzetnek .
Napkelethnek kyralneazzona Sababol ffel kel ez nemzettel az yteeleten , es el karhoztattya hw̋tet ; mert yewe ez feldnek vegheró̗l hallany Salamonnak belczeſſeghet ; es yme nagyob Salamonnal ez .
Niniwe bely nepek ffel kelnek az yteeleten ez nemzettel , es el karhoztattyak hw̋tet , mert penitenciath tartanak yonaſnak predicacioyara ; es yme nagyob  honnem Jonas  ez .
Senky nem gyo''th zewethneket  es reytekben tezy , ſem az zapw ala , de incab az gyerttya tartora , hogy ha kyk be yewnek , vylagot laſſanak .
Te teſtednek vylaga az the zemed .
Ha az te zemed tyztha le̋end , mynd tellyes teſted vylagos lezen ; ha kedegh alnok le̋end , the teſted es ſeteteſ lezen .
Laſſad azert  hogy az vylagoſſagh , ky te benned vag̋on , ſetethſegh ne legyen .
Ha kedegh az te teſted tellyeſſegghel vylagos le̋end , nem le̋end vala melʼʼ reze zerent ſeteth , tehat myndeneſthw̋l foghwa vylagos lezen .
Es mykoron ezeket zolanaa , keeree hw̋tet egy zerzetes ſydo , ebeelleneek hw̋ nala .
Jeſus azert ottan be menwen , le telepó̗deek .
Az ffariſeos kedegh gondollya vala ennenmaga , hogy az ebeed eló̗t megh nem moſodot vona .
Es monda vr Jeſus hw̋neky : Maſtan ty ffariſeoſok  ky ty pohartoknak es talatoknak kywle vagyon , tyztoyttyatok , ky kedegh ty bennetek vagyon , tellyes ragadozaſſal es alnokſagghal .
{567} Oh bolondok ! nemde azon tette azth , ky kywl vag̋on , mynd  ky beló̗l vag̋on ?
De maga ky felette vag̋on , aggyatok alamyſnaban , es yme myndenek tyztak leznek ty nektek .
De yay tynektek  ffariſeoſoknak , kyk dezmallyatok az kert bely mentat , Rutat , es mynden fywet ; es el mwlattyatok yſtennek yteeletit es zeretetyk .
Ezeket azert yllyk vala tenny , es azokat el nem hadny .
Yay tynektek  ffaryſeoſoknak , ky zerettek el zeket az ſynagogakban , es kezenetó̗keth a' pyaczon .
Yay tynektek  kyk ollyanok vattok , mynt kyk az koporſonak felette yarnak , es nem lattyaak .
Felelwen ottā egy az tó̗rwenthwdok kezzó̗l , monda hw̋neky : Meſter , ezth mondwan , nekw̋nk ees bozzwſagot teez'' .
Hw̋ kedeg monda : Tynektek es  terwenthwdoknak  yay ! mert megh terheltetek embereket nagy terhekkel , kyket el nem vyſelhetnek , es ty egyk wyyotokkal nem ylletytek hw̋ket .
Yay ty nektek , kyk ffel eppeytytek az proffetaknak temeteeſeketh , kyket az ty attyaytok ó̗ltenek megh .
Nylwan byzonſagot teztek rola , mert enghettek az ty atyaytoknak teetemeenynek ; mert yollehet hw̋k ó̗lteek legyen megh , de maga ty wyyo''ttyatok hw̋nekyk koporſſoyokat .
Annak okaert monda yſtennek Bó̗lczeſſeghe : Yme kyldek hw̋ hozyayok proffetakat , es apoſtolokat , es nekyket azok== ==kezzel megh ó̗lnek , es yldeznek , hogy ky kereſteſſeek mynden proffetaknak veere , ky kywe ó̗ntetó̗th ez vylaghnak teremteeſethw̋l foghwa {568} ez nemzettw̋l , az ygaz Abelnek verethw̋l foghwa Zakariaſnak veereyglen , ky el vezee az oltarnak es az lellahnak kezette .
Azt mondō tynektek , hogy azonkeppen kereſtetyk megh ez nemzettw̋l .
Yay tynektek , terwentw̋dok !
kyk magatoknak vetteetó̗k az bó̗lczeſeeghnek kwczyath , de thy be nem mentetó̗k , azokat es  kyk be mēnek vala , megh tyltatok .
Mykoron eellyeneket mondana azoknak , kezdeenek az ffariſeoſok es az tó̗rwenthwdok ereſſen ellenee allany , es az hw̋ zaayath megh tyltany ; ſok czalardſagot gondolwan hw̋ hozya , es azon olalkodwan , ha myt halhathnanak hw̋ zayabol , honnan vadolhathnak hw̋tet .
Tyzen kett cap 
De mykoron nagy ſok neepek fwthnanak oda , vgy  hogy egymaſth el nyomodnaak , kezdee ezenkeppen zolny az hw̋ tanoythwanynak : Tarczatok az ffariſeoſoknak kowazyatw̋l , ky mondatyk keppwtalaſnak .
Semy nynczen wgy el fedezet , hogy ky ne nylleek , es el enyezet , hogy ky ne thwdaſſek .
Mert kyket az ſetethben mondottatok , vylagoſſaghban mondathnak ; es kyt az hazban fylben ſwghtatok , kywl az haaz heyan predicallattatyk .
Mondom kedyk ty nektek  en baratymnak : Megh ne rettennyetek azokthwl , kyk az teſtet megh ó̗lyk , es annak vtanna nynczen towabba myt teegyenek .
Megh mw̋tatom kedeg tynektek , kyt feellyetek : De feellyetek azt , ky mykoron megh ó̗lend , hatalma vagyon vethny az erek tyzre .
{569} Vgy mondom tynektek , azth feellyetek .
Nem de ewth verebeket adnak ee keth penzen ?
es egy azoknak nynczen el feledwen yſtennek elette .
De meegh az ty feyeteknek haya== ==zala es mynd megh vannak zamlaltattanak .
Ne akaryatok azert feelny , mert ſok verebeknel meltobbak vattok ty .
Eſmegh azt mondom tynektek : Mynden , vala ky valland enghemet embereknek elette , embernek ffya es vallya hw̋tet yſtennek angyalynak elette .
Vala ky kedegh megh tagadand enghemet embereknek elette , megh tagattatyk az yſtennek angyalynak elette .
Es vala ky mondand vala my bezedet ember ffyanak ellene , megh boczattatyk ; annak kedegh , ky az zent lelek ellen karomlaſth mondand , megh nem boczattatyk .
Mykoron kedegh vonyannak tyteket az ſynagogakban , awag̋ yteeló̗ meſtereknek eleyben , awagy hatalmaſoknak eleyben , ne akaryatok zorgalmas lenny , mykeppen , awagy myt felellyetek , awagy myt zollyatok ; mert az zent lelek megh tanoyt tyteket azon horaban , myt yllyek zolnotok .
Monda ottan hw̋neky egy az ſereghbó̗l : Meſter , mong̋ad az en atyamffyanak , hogy ozya megh envelem az erekſeghó̗t .
Hw̋ kedegh ottan monda hw̋neky : Ember ! ky zerzet enghemet byrot ty rayttatok !
Monda eſmegh hw̋nekyk : Laſſatok , es oyatok magatokat mynden feſwenſeghtwl . Mert nem azoknak bewſeghebó̗l  kyket byr , ffygh embernek hw̋ eeletee .
Monda azert ellyen haſonlatoſſagot hw̋nekyk : Vala egy kazdag {570} zanto ember , kynek hw̋ felde bewſeghws gymelczet hoza .
Es gondollya vala ennen magaban mondwan : Myt tegyek , mert yme nynczen howa gyehē az en gymelczymet ?
Es monda : Azth teezem : el terem az en czyremeth , es nagyobbaa zerzem , es oda gyeyttek myndeneket , kyk ennekem termettenek , es mynden yawymath .
Es azt mondō az en lelkemnek : En lelkem , ymaran ſok yawyd vannak , nagy ſok eztendó̗re zereztethwen ; nywgogyal ymaran , egyel , ygyal , lakozyal .
Monda kedeg hw̋neky wr yſten : Heyth  bolond !
ez eeyel megh keryk te thw̋led az te lelkó̗det ; kyket azert zerzettel , kyee leznek ?
Ezenkeppen vagyon , ky ennen maganak gyeyth kazdagſagot , es nem yſten zerent kazdagh .
Monda eſmegh az hw̋ tanoythwanynak : Azert mondō tynektek : Ne akaryatok zorgalmatos lenny ty lelketeken , myt eegyetek , awagy ty teſteteken , mywel rwhaztaſſatok .
Mert az lelek meltob  honnem az eetel , es az teſth  honnem az rwha .
Tekenczeetek megh az varyakat , mykeppen nem vethnek , ſem arathnak , kyknek nynczen pynczeó̗k , ſem aztagok , es wr yſten el eltety hw̋ket .
Mynewel ynkaban tyteket , kyk meltobbak vattok azoknal .
Ky vag̋on kedegh kezzeletek gondolwan , ky hw̋ magaſſagara egy ſenghó̗t vethet ?
Ha kedeg azt , ky kyſſeb , nem tehetytek , myre vattok az ſokrol zorgalmaſok ?
Tekenczetek megh az liliomokat , mykeppen newekó̗dnek , nē mwkalkodnak , ſem zw̋nek ; mondom azert tynektek , {571} mert Salamon es mynden hw̋ dyczó̗ſegheben nem rwhaztatyk wgy , mynt ezeknek eggyk .
Ha azert az zeenat , ky ma vagyon  es honap , az kemenczeben vettetyk , yſten ezenkeppen rwhazya , mynewel ynkab tyteket , kyſded hythw̋yek !
Azert ty es ne akaryatok kereſny  myt egyetek , awagy myth ygyatok ; es ne akaryatok ffel magaztathny , mert mynd ezeket ez vylaghy nepek kereſyk ;
twgya kedegh az ty menyey atyatok , hog̋ ezek== ==nel kyl zykſegheſek vattok .
De kereſſetek mynden elette yſtennek orzagat , es hw̋ ygaſſagat , es ezek mynd kezen yewnek tynektek .
Ne akaryatok felny , kyſded nyay ! mert akarattya az thy atyatoknak az orzagot tynektek adny .
Aggyatok el  kyket byrtok , es agyatok alamyſnath .
Zerezyetek ty== ==magatoknak ſakokat , kyk megh nem awlnak , meg maradando kenczet menyekben , howa az orw nem kó̗zelghet , ſem az moly megh nem ezy .
Mert vala hol az the kenczed vagyon , oth lezen az the zywed es .
Legyenek az thy ehotok fel ewedezwen , es egghew zewethnekek ty kezetekben ; es ty magatok haſonlatoſok hw̋ wrokat waro emberekhez , mykoron teryen megh a' menyekzebó̗l , hogy mykoron el yewend  es zerghetend , ottan megh nyſſaak hw̋neky .
Bodogok az oly zolgak , kyket , mykorō az wr el yewend , vyg̋azwan talallya ;
byzon mondom tynektek , hogy fel ewedzy ennen magat , es le telepó̗ttety azokat , es el menwen zolgal hw̋nekyk .
Es ha {572} az maſod yden yewend , awagy az harmadon , es azonkeppen lelendy : bodogok az ollyan zolgaak .
Azt kedegh twgyatok , mert ha mykoron thwdnaa az czalados ember , mykoron , meely horaban az orw el yewnye , byzonyawal vygyazna , es nem hadnaa megh aſny az hw̋ hazaat .
Ty es azert legyetek kezek , mert meely horaban nem aloytanatok , el yew embernek hw̋ ffya .
Monda kedegh hw̋neky peter : Vram , czak my reank mondod ee ez peldat , awagy mynd kezenſeegghel ?
Monda ottan wr Jeſus : Kyt aloytaz  hogy hyw es belcz ſaffaar vona , kyt az wr zerzet az hw̋ czalagyan , hogy hw̋nekyk agyon ydeyben meertekh gabonat ?
Bodog az oly zolga , kyt mykoron el yewend az wr , wgy talallya .
Byzonnyal mondom tynektek , mert myndeneken , kyket byr , zerzy hw̋tet .
Hogy ha mondangya az zolga hw̋ zyweben : el keeſeek az en vram yewnye , es kezdendy az zolgakat es zolgalo leanyokat vernye , es enny , ynnya es rezegheſkedny : el yew az zolganak hw̋ vra oly napon , kyt hw̋ nem thwd , es az horaban  kyt nem remeel , es kettee oztya hw̋tet , es az hw̋ feleet a' hytetlenekkel vethy .
De az olʼʼ zolga , ky thwgya hw̋ vranak akarattyat , es ennen magat ffel nem kezeytettee , es nem czelekó̗det az hw̋ akarattya zerent , ſokkeppen megh veretyk .
Ky kedegh nem twgya , es vala myt melto zerent tetth , az keweſſee veretyk meg .
Myndennek azert , kynek ſokat attanak , ſokat varnak attwl , es kyre ſokat hyttenek , {573} ſokat kernek hw̋ tw̋le .
Tyzet yettem boczatany ez feldre , es myt akarok  hanem hogy gywladozyon ?
Kereztſegghel vagyon ennekem kereztelkednem , es myre kezereytetem , myglen el wegheztetyk .
Gondollyatok ee , mert bekeſeghet yettem boczatany ez feldre ?
Nem , mondom tynektek , de valaztaſth ; mert leznek ez napſaghtwl foghwa ewten egy hazban kylembſegghel , harom kettó̗ben , es kettó̗ haromban oztatnak el ; atya hw̋ fyabā , es az ffyw hw̋ attyaban ; anya hw̋ leanyaban , es leanya hw̋ annyaban ; napa hw̋ ypaban , es ypa hw̋ napaban .
Monda annak vtanna a' nepnek : Mykoron latangyatok az felhó̗t napkelettró̗l nap eſettre zallany , azt mongyatok : Eſſew yew , es vgy lezen . Es delró̗l fwny : mongyatok : Zaraz lezen , es vgy lezen .
Keppwtalok ! az eghnek es ez feldnek zyneet megh thwgyatok yteelny , ez maſtany ydó̗t kedegh myre nem byzonoyttyatok megh ?
De myre nem ytelytek tynnen magatoktwl megh azt  ky ygaz ?
Mykoron azert te ellenſegheddel az feyedelem eleebē menendez , azon wton eenczelkó̗ggyel megh zabadwlny hw̋ thw̋le , hogy ne vongyon teghed az byro eleeben , es az byro aggyon az zam veevó̗nek , es az zam veevó̗ veſſen teghed az temleczben .
Mondom teeneked : nem yewz onnan kywe , myglen meegh mynnel kyſſebb fyllereeth megh nem fyzeted .
{574} Tyzen harom cap 
Nekyk azert lenek azon napon , kyk megh mondaak hw̋neky az galyleabelyeknek dolgokat , kyknek veeró̗ket Pylatus hw̋ aldozattyokkal egyeleytettee .
Es felelwen , monda hw̋nekyk : Aloyttyatok  hogy az galyleabelyek minden galyleabelieknel byneſbek voltanak , kyk eellyeneket zenwettenek ?
Nem , mondom tynektek ; de ha penitenciat nem tartandotok , myndnyayan azonkeppen el veztó̗k .
Mykeppen az tyzen nyolczan , kykre reaok zakada az ſyloe tornya , es mynd megh ó̗lee hw̋ket , aloyttyatok ee  hogy azok tebbel tartoztak , honnem mynd  kyk Jerwſalemben lakoznak ?
Nem , mondom tynektek ; de ha penitenciat nem tartandotok , mynd azonkeppen egyetemben el veztó̗k .
Monda ennek vtanna eellyen haſonlatoſſagot :
Egy embernek vala egy fyghe faya , yltethwen hw̋ zeló̗yeben , es oda yewe kereſwen gymelczet hw̋ raytta , es nem leele .
Monda ottan az zeló̗ vynczó̗lereenek : Yme  ymaran harom eztendey vagyon , mywlta el yewek kereſwen gymelczet ez fyghe ffan , es nem leelek ;
vagyad ky hw̋tet ,
myre foghlal awagy czak feldet es ?
Az kedeg felelwen , monda hw̋neky : Vram , had el hw̋tet ez eztendó̗ben , myglen megh aſom kewrwl , es ganeeth vetó̗k melleeye , netalantal gymelczet teremt ;
ha kedeg vgy ſem , yewendó̗re ky vagom hw̋tet .
Vala azert tanoythwan hw̋ket hw̋ ſynagogayokban ynnep napokon .
Es yme egy {575} azzonyallat , kynek betegh lelke vala ymaran tyzen nyolcz eztendeyghlen , es le zeghetó̗t vala , es ſemykeppen ffel nem neezhet vala .
Mykoron ezth latta vona Jeſus , hozya hyvaa  es monda hw̋neky : Azzonyallat , megh boczattattaal az the beteghſeghedbó̗l .
Es kezeet nyo''ttaa hw̋neky ,
es legottan fel ygazodeek , es dyczery vala wr yſtenth .
Felelwen ottan az ſynagoganak feyedelme , megh bozzwlwan  hogy az ynnep napon gyogyttot vona Jeſus , mond vala az kó̗z nepnek : Hat napok vannak , kykben yllyk mwkalkodny , azokban azert yewetek , es gyogyllʼʼatok megh , es ne az ynnep napō .
Felelwen ottan , monda annak wr Jeſus : Keppwtalok ! nynczen ee ſenky kezzó̗letek , ky megh nem olgya hw̋ ó̗kreeth awagy zamaraath az ynnep napon , es az ytatora vyzy ?
Ez abrahamnak kedegh leanyat , kyt az pokolbely Satanas megh ketezetth yme tyzen nyolcz eztendó̗twl foghwa , nē yllyk ee megh ez kó̗telbó̗l az ynnep napon ?
Es hogy ezeket mondanaa , nagyon zegyenkednek vala mynd az hw̋ ellenſeghy , es az neepek mynd ewrwlnek vala myndenekben , kyk hw̋ myatta dyczó̗ſegheſſen leznek vala .
Monda azert : Kyhez haſonlatos yſtennek orzaga , es kyhez haſonlom hw̋tet ?
Haſonlatos az mwſtar maghoz , kyt vezen ember , es el vethy hw̋ kertheeben , es fel newekó̗dyk , es nagy fayaa lezen , hogy az eghy madarak megh nyghathnak hw̋ agayn .
Es megh monda : De kyhez {576} haſonlom yſtennek orzagat ?
Haſonlatos az kowazhoz , kyt vezen az azzonyallat , es el enyezty harom veka lyzthben , myglen tellyeſſegghel megh kell .
Es meegyen vala varaſokon es falwkon atal , myndeneken tanoythwan , es eredee menny Jerwſalemben .
Monda azert hw̋neky neky : Vram ! ha keweſen vannak  kyk ydwezw̋lnek ?
Monda ottan hw̋nekyk : Veteghó̗gyetek be menny az zoroſ kapwn , mert mondom : hogy ſokan kereſnek bel men̄y , es nem tehetyk .
Mykoron azert bel menend az czalados ember , es bel teyendy az aytoth , kezgyetek kywl allany , es az ayton zerghethny mondwan : Vram , nyſſad meg mynekwnk .
Es felelwen , mongya tynektek : Nem thwdlak tyteket , honnan legyetek ?
Ty es akoron kezdytek mondany : Nā te eletted eettw̋nk  yttw̋nk , es a' my varaſwnknak wczayan tanoytottal .
Es mongya tynektek : Nem twdlak tyteketh , honnan legyetek ?
tawozyatok el en thy alnokſaghnak leló̗y ,
eth lezen ſyralom es fogaknak czykorgaſa , mykoron latangyatok Abrahamot , Iſaakot , es Jacobot , es mynd az proffetakat yſtennek orzagaban , tyteket kedegh kywe yzny .
Es yewnek nap kelettró̗l es nywgattrol , deelró̗l es ezakrol , es le telepednek yſtennek orzagaban .
Es ezenkeppen az vtolſok leznek elſó̗k , es az elſó̗k vtolſook .
Azon napon hozya yarwlanak nekyk az ffariſeoſok kezzel , es mondanak hw̋neky : Eregy ky  es meny el eennen , mert {577} herodes megh akar teghed ó̗lethny .
Es monda hw̋nekyk : Mennyetek el , mongyatok azth a' rawaznak : yme  erdegheket yzek ky , es gyogyttaſokat veeghezeek ma es honap , es harmad napon megh emeeztetem .
De maga zygſeegh ennekem meegh ma , es honap , es az vtan valo napon yarnom , mert az proffetat el nem vezthety Jerwſalemnek kyw̋le .
Jerwſalem ! Jerwſalem ! ky megh ó̗ló̗d az proffetakat , es megh kó̗vezed azokat  kyk te hozyad boczatathnak ,
hanzer akartttham megh gyeyteny az te ffyaydat , mykeppen az eghy madar hw̋ feezketh hw̋ zarnya alaa , es nem akaraad !
Yme  el hagyattatyk az ty hazatok pwztawa .
Mondom kedegh ty nektek , mert nem lattok enghem mynd addyglan , mygh nem mongyatok : Aldoth , ky yewt wrnak neweben .
Tyzen neegy Cap 
Es len ennek vtanna  hogy be ment vona Jeſus egy zerzetes ſydo feyedelemnek hazahoz egy ynnep napon kynyeret enny , azok kedegh vtanna olalkodnak vala .
Es yme  vala egy kezwenyes ember hw̋ elettek .
Es felelwen Jeſus , az tó̗rwentwdoknak es az ffariſeoſoknak mōda : Ha yllyk ynnep napon gyogyttany ?
Azok kedegh veztegleenek .
Hw̋ kedegh yllethwen hw̋tet , megh gyogyttaa  es el boczataa ,
es ottan monda azoknak : Ha mellyteknek zamara , awagy ekree az verembe eſendyk , nem de ottan ky vonz''a ee az ynnep napon ?
Es ſemyt {578} nem felelhethnek vala rea hw̋neky .
Monda az hyvataloſoknak es ellyen pelda bezeedeth , nezwen  mykeppen elſew helth valaztananak , mondwan hw̋nekyk : Mykoron hywatalos leyendez az menyekzó̗ben , ne yllʼʼ le az elſe helyen , ne talantal tyzteleteſb legyen hywataloſb te naladnal ,
es el yewen az  ky teghed es azth hyttha , mongya teneked : Aad ennek az helth , es ottan kezgy vtolſo helth tartanod zemeremſegghel .
De mykoron hyvatalos leendez , meny el , ylʼʼ az vtolſo helyen le , es mykoron el yewend az  ky teghed hywot , mongya teneked : Baratom , ylʼʼ fellyeb .
Es ottan lezen teeneked dyczó̗ſeg mynd az kezenſeghes hywataloſoknak eletthe .
Mert mynden  ky ennen magat fel magaztattya , megh alaztatyk , es ky ennen magat megh alazya , ffel magaztatyk .
Monda annak vtanna annak es , ky hw̋tet hywtta vala : Mykoron te ebedet zerez , awagy vaczorat , ne akaryad hywnya az the baratydat , ſe atyadffyayt , ſe rokonſaghydat , ſe zomzedydat , ſe kazdagokat , ne talantal hw̋k ==es eſmegh el hywyanak teghedet , es lezen te neked megh fyzetees ; de mykoron vendeghſeghet teez'' , hyd az zeghenyeket , korokat , ſantakat , vakokat , es bodogh leezy , mert nem lezen honnan megh fyzethnyó̗k , de megh fyzettetyk te az ygazaknak ffel tamadaſok koron .
Ezth hogy hallotta egy az vendeghek kezzó̗l , monda hw̋neky : Oh mely bodogh , ky kynyeret ehetyk yſtennek orzagaban .
Hw̋ kedegh ottan monda {579} annak : Egy ember theen nagy vaczorat , es ſokakat hywa .
Es el boczata hw̋ zolgayat az vaczoranak ydeyn mondany az hyvataloſoknak , hogy el yeneenek , mert ymaran myndenek kezw̋l vannak .
Es kezdeek kezenſegghel mynd magokath menteny .
Az elſe monda hw̋neky : Falwth vettem , es zygſeghem vagyon ky menny , es megh lathny ; kerlek  mencz megh enghemet .
Az maſodyk monda : Ewt yga barmot vettem , es el kel mennem azokat megh byzonoytanom ;
keerlek teghed  mencz megh enghemeth .
Az harmadyk monda : Feleſſeghet hoztā , es annak okaert nem mehetek el .
Es megh terwen az zolga , megh mondaa mynd ezeket hw̋ vranak .
Ottan megh haragodwan az czalados ember , mōda az hw̋ zolgayanak : Meny ky hamar az vczakra es kozó̗kre , zeghenyeket es korokat , Santakat es vakokat hoz'' be ede .
Es monda az zolga : Vram , megh vagyon  mynth paranczoltad , de meegh es yres hely vagyon .
Es monda az wr hw̋ zolgayanak : Meny ky az wtakra es eſwenyekre , es kezereycz be yewnye , hogy teltyeek be az en hazam .
Mondom kedeegh tynektek : hogy ſenky az emberek kezzel , kyk hywataloſok leenek , koſtollaak az en vaczoramat .
Mykoron azert ſok nepek menneenek hw̋ vele , reaok fordwlwan monda hw̋ nekyk : Ha ky en hozyam yew , es nem gyw̋ló̗ly hw̋ attyat , annyat , es attyaffyayth , hw̋gayth , es feleſſeegheeth , es ffyayth , annak vtanna meegh hw̋ lelkeet es , nem lehet az ennekem tanoythwanyom .
{580} Es vala ky fel nem vezy hw̋ kerezteeth , es en vtannam nem yew , az nem lehet ennekē tanoythwanyom .
De ky vagyon thy kezzeletek  ky tornyoth akarna eppeyteny ?
nem de elezer le ylwen megh zamlallya az kelthſeghet , ky zykſegheſek  ha mywel el akarya veegheznye ;
mert ha az fondamentomot ffel vetendy , es nem le̋end mywel el vegheznye , mynd  kyk latangyak , kezgyenek hw̋neky czwffſagot tenny mondwan : Mert ez ember el kezde eppeyteny , es nem lehetee el veghezny .
Awagy melly kyralʼʼ , ha hadba menend maſ kyralʼʼ ellen , nem de le yl elezer , megh gōdolwan  ha tyz ezerrel eleyben zalhat , ky hwz ezerrel yewt hw̋ ellenee ?
Ha nem , hat meegh mykoron az tawl le̋end , kó̗wetet boczat hw̋ hozyaa , es bekeſſeghet keer .
Ezenkeppen azert mynden ty kezzeletek , ky ellenee nem mond myndennek  kyket byr , nem lehet ennekem tanoythwanyom .
Yo az ſſo ; ha kedegh az ſſo el olwadand , mywel ſſozattatyk ?
Sem az feldre , ſem az ganeera nem haznalatos , de kywe vettetik .
Ha kynek ffylley vannak hallaſra , hallya .
Tyzen ewth Cap 
Valanak ennek vtanna hw̋ hozya kó̗zelghethw̋en az nylwā valo byneſek , es az gonozok , hogy halhathnaak hw̋ bezeedet .
Es zwgodnak vala az ffariſeoſok es yraſtwdok mondwan : Mert ez byneſeket fogad be , es azokkal ezyk .
Es ezth halwan , monda eellyen {581} pelda bezeedet hw̋nekyk : Ky vagyon kezzeletek oly ember , kynek vagyon zaz yoha , es ha el veztend eggyet hw̋ kezzelek , nem de el haggya ee kylenczwen kylenczet az pwztaban , es az wtan meegyen kereſny  ky el vezet , myglē megh leely hw̋tet ?
Es mykoron megy lelendy hw̋tet , hw̋ vallara vezy , ewrw̋lven , es haza hozwan , egybe hywya hw̋ baratyth es zomzedyt , mondwan hw̋nekyk : Ewrw̋llyetek en velem , mert megh leltem az yohot , kyt el veztettem vala .
Mondom tynektek : hogy azonkeppen e̋rem lezen menyeknek orzagaban egy penitenciatarto byneſen , honnem mynt az kylenczwen kylencz ygazakon , kyk nem zykſegheſek pemtenciara .
Awagy mely azzonyallathnak vagyon tyz gombolyaga , ha ez teeweztendy egyket , nem de faklyath gyoyth , es ffel hannya mynd az hazat , es nagy zorgalmatoſſaggal kereſy , myglen nem lely hw̋tet ?
Es mykoron megh leelendy , be hywya hw̋ baratyth es zomzeedyth , mondwan hw̋nekyk : Ewrw̋llyetek en velem , mert megh leeltem az gombolyagot , kyth el veztettem vala .
Azonkeppen mondō tynektek : eremek lezen yſtennek angyalynak elettek egy bynes embernek penitencia tartaſſan .
Monda eſmegh : Egy embernek vala ket ffya , es monda az yffyabbyk hw̋ attyanak : Atyam , ad ky az yozagbol az en reezemet , ky enghemet yllet .
Es el oztha hw̋nekyk az yozagot .
Es nem ſok ydó̗ be telwen , az yffyabbyk ffya egybe gyeyttee mynd az hw̋ reezeeth , es {582} wttra meene , vendeegh orzagban , es oth el tekozlya mynd az hw̋ yozagat gyenyerwſegghel eelwen .
Es mykoron myndeneket meg emeztet vona , leen nagy ehſſeegh az tartomanban , es hw̋ es kezde ehezny .
Es el meene , fogaa hw̋nen magat egy palogarhoz az tartomanban , es kylde el hw̋tet hw̋ falwyaban  hogy dyznot ewryzne .
Es kyvannya hw̋ haſaath megh elegheytenye az zyrokbol , kyt az dyznook eeznek vala , es ſenky hw̋neky nem aggya vala .
Ennen magaban terwen azert monda : Mene bereſek bewelkó̗dnek kynyerrel az en atyam hazanal , en kedegh eet ehel halok megh .
ffel keló̗k azert  es el megyek az en atyamhoz , es azth mondom hw̋neky : Atyam , vethkó̗ztem az menyorzagh ellen , es te eló̗tted ;
ymar nem vagyok melto hywathny the ffyadnak , teegy enghem mykeppen egyeth te bereſyd kezzel .
Es ffel kelwen , yewee hw̋ attyahoz .
Mykoron azert meegh tavoly vona , lathwan hw̋tet hw̋ attya , yrgalmaſſagra yndwla hw̋ raytta , es eleyben fwthwan nyakara eſſeek , es megh apolaa hw̋tet .
Es ottan monda hw̋neky az hw̋ ffya : Attyam , veethkeztem az menyorzagh ellē , es the eletted ; ymaran nem vagyok melto hywatathny te fyadnak .
Mōda ottan az hw̋ attya hw̋ zolgaynak : Hamar hozyatok eló̗we az elſe rwhayat , es ewtezteſſeetek ffel hw̋tet , es aggyatok gyrw̋th hw̋ wyyaban , es ſarwth hw̋ labayban , es hozyatok kó̗wer thwlʼʼkot , es ó̗llyetek megh , egywnk  ygywnk es lakozywnk ; mert {583} ez en ffyam megh holt vala , es megh eeledet ; el vezet vala , es megh leeletet ;
Es kezdeenek lakozny .
Vala kedegh az hw̋ nagyob ffya a' mezen , es mykoron megh yewnee es haza kó̗zelghethne , hallaa az nagy zengheſth es tanczolaſth .
Es eló̗we hywa eggyet hw̋ zolgay kezzel , es megh kerdee , my dologh vona az ?
Monda hw̋neky ottan : Az the atyadffya haza yewt , es az the atyad kó̗wer thwlkot vagatot megh , hogy hw̋tet egheſſeghben talaltha .
Ottan azert azt megh bozzwlwan , nem akar vala be menny .
De az hw̋ attya ky menwen eleybe , kezdee kerny hw̋tet .
Az kedegh felelwen monda hw̋ attyanak : Yme  menee eztendó̗thw̋l foghwa zolgalok te neked , es ſoha az te paranczolatodat el nem mwlattā , azert ſoha nem attaal ennekem egy ghedelyeth , hogy en baratymmal megh eeltem vona ;
de mynek vtanna ez the ffyad , ky mynden yozagath az gonozokkal megh emeztette , haza yewt , kó̗wer twlʼʼkot ó̗lettel megh hw̋neky .
Az hw̋ attya ottan monda hw̋neky : Fyam , te myndenkoron envelem vagy , es az enymó̗k myndenek tyedek ;
yllyk vala kedeg ennekem lakoznom es ewrw̋lnem , mert ez the atyadffya megh holt vala , es megh eeledet ; el vezet vala , es megh leelethet .
Tyzen hatt Cap 
Monda ennek vtanna az hw̋ tanoythwanynak ees : Vala egy kazdagh ember , {584} es hw̋neky vala egy ſaffara , awagy tyztartoya .
Es hw̋ be vadoltateek hw̋ vranal , hogy mywel el tekozlotta vona hw̋ yozagath .
Es eló̗we hywan hw̋tet , monda hw̋neky : Myre hallok eellyent the feló̗led ?
Agy zamot maydan te tyztartaſodrol , mert ymaran nem vralkodhatol towaba a'' tyzthben .
Monda azert tyztarto ennen magaban : Myt teegyek ,
mert ymaran az en vram el vezy en thw̋lem az tyzt tartaſth ;
nem kapalhatok , es koldwlny zegyenlek .
Twdom  myt tezek , hogy mykoron el tawoztatandom az tyzth tartaſthwl , fogagyanak be enghem hw̋ hazokban .
Eló̗we hywan azerth myndenyket , hw̋ vranak adoſyth , monda az elſenek : Menevel tartozol te az en vramnak ?
Az ottan monda : zaz neghely olayal .
Monda hw̋neky : Ved eló̗we the leweledeth , es yl== ==lee hamar , yr'' ewthvent .
Annak vtanna monda a' maſyknak : The kedeg menewel tartozol ?
ky felelee mondwan : zaz meertek gabonawal .
Monda hw̋neky : Ved eló̗we the leweledet , es yr'' hw̋z== ==heyan zazat .
Es halwan az wr , dyczeeree az alnokſaghnak ſaffarat , hogy belczen czelekó̗det vona , mert ez vylaghnak hw̋ ffyay naggyal belczebbek az vylagoſſaghnak ffyaynal hw̋ zyleteeſekben .
Azert en es azt mōdom tynektek : Zerezyetek baratokat ty== ==magatoknak ez vylaghnak alnokſagabol , hogy mykoron el fogyathkozandotok , fogagyanak tyteket az erek haylokokban .
Vala hyw le̋end az keweſben , hyw az ſokban es , es ky az keweſben alnok le̋end , az nagyobban es alnok az .
Ha azert ez alnokſagos kereſmeenyekben {585} hywek nem voltatok , az ygazban ky hyzen ty nektek ?
Es ha az ydeghenben hywek nem voltatok , ky tyetek  ky aggya tynektek ?
Egy zolga ſem zolgalhat keth vrnak ; awagy egyket gywló̗llye , es az maſykat zereſſe , awagy hogy eggykhez eggyeſſwl , es az maſykat megh vtallya ;
azert nem zolgalhattok mynd egyzer wr yſtennek es ez vylaghnak .
Hallyak vala kedegh mynd ezeket az ffariſeoſok , kyk feſweenyek valanak , es megh mewetyk vala hw̋tet .
Es monda hw̋nekyk : Ty vattok  kyk megh ygazoyttyatok ty magatokat embereknek elettek , yſten kedegh nylwan yſmery az thy zyweteket ;
mert vala my embereknel meelſſeghes , az wtalatos wr yſtennel .
Az tó̗rwen es az proffetak Janoſygh yſtennek orzagat hyrdetyk , es mynden hw̋ raytta eró̗t teezen .
Kynnyeb kedegh menynek es feldnek el mwlny , honnem mynth az tó̗rwenbó̗l egy bó̗tw̋nek ky eſny .
Mynden , vala ky el haggya hw̋ feleſeeghet  es maſth vezen , vethkó̗zyk ; es ky el hagyattat veyen , vethkó̗zyk .
Vala egy kazdagh Ember , ky ewtezyk vala Barſſomban es Byborban , es naponked feeneſſen lakozyk vala .
Eſmegh vala egy koldwſſ , kynek lazar vala newe , ky fekzyk vala az aytto elet fekelyekkel tellyes , kywanvan megh eleghó̗dny az morſalekokbol , kyk le hwlnak vala az kazdaghnak aztalarol , es ſenky hw̋neky nem aggya vala ; de az beſtyek el yewnek vala , es nyallyak vala hw̋ fekelyt .
Terteneek , hogy mykoron megh halna {586} az koldwſſ , es vytethneek az angyaloktwl abrahannak kebleebē . Megh hala annak vtanna az kazdag es , es temetteteek pokolban .
Fel emelwen azert hw̋ zemeyt , mykoron vona az nagy kenban , lataa Abrahamot tavolʼʼ , es lazarth hw̋ kebleeben ,
es nagy kyaytaſſal monda : Atyam  Abraham , yrgalmaz'' envelem , es boczaſſad el lazarth , hogy marcza hw̋ wyanak kylſe rezeeth a' vyzben , hogy kynnyeycze megh az en nyewemet ; mert nagyon gyettretem ez langhba .
Es monda hw̋neky abraham : Fyam , emleycz megh , mert yokat wel te eeletedben , Lazar kedegh azonkeppen gonozokat ; maſtan kedegh ez vygaztaltatyk , te kedegh gyettretel .
Es mynd ezekben my kezttw̋nk es ty kezttetek nagy kewz ereſſwltetek megh , hogy azok , kyk akarnanak eennen oda ty hozyatok menny , ne meheſſenek , Se onnan ede atal yeny .
Es ottan : Kerlek azert theghedet  atyam , hogy kylgyed el hw̋tet en atyamnak hazahoz ; mert vagyon ennekem ewt atyamffya , hogy tegyen byzonſagot azoknak , ne yewneenek hw̋k es ez kennak helyeere .
Es monda hw̋neky Abraham : Vagyon moyſeſek es profetayok , halgaſſaak azokat .
Az es ottan monda : Nem , atyam  abraham !
de ha ky az hallottak kezzel menend hw̋ hozyayok , penitenciat tarthnak .
Monda ottan hw̋neky : Ha moyſeſth es az profetakat nem halgattyak , ha ky az hallottak kezzel ffel tamadand , annak ſem hyznek .
{587} Tyzen heet Cap 
Es monda hw̋ tanoythwanynak : Lehetethlen  hogy tantorodaſok ne yewyenek ; de yay annak , ky myat tó̗rtenyk !
Haznalatoſb hw̋neky  hogy az ó̗rló̗ kó̗weth kó̗ſſek hw̋ nyakara , es az tengherben vetteſſeek , honnem mynth megh tantoroyczon eggyet ez aprok== ==kezzel .
Ha vethkó̗zendyk the ellened the atyadffya , feggyed megh hw̋tet ; es ha penitenciat tartand , boczaſſ megh hw̋neky ,
ha meegh heethzer vethkó̗zendyk egy napon te ellened , es mynd hetzer hozyad terend mondwan : Banom  hogy tettem , boczaſſad megh hw̋neky .
Es mondanak az Apoſtolok hw̋ vroknak : ó̗regbeycz megh a' my hytw̋nket .
Monda ottan hw̋nekyk wr Jeſus : Ha le̋end tynektek anny hytetek  mynt az mwſtar magh , es mongyatok eg̋ eperffanak : Zakagy ky tw̋edbó̗l , es ylteſſel az tengherben , ottan enghed tynektek .
De kytek vagyon ty kezzeletek , egy zanto , awagy barom ó̗ryzó̗ zolgaya , ky mykoron haza yew az mezerel , mongya hw̋neky : Meny towa , yl== ==le towa , es nem mongya : Zerezd el az vaczorat , hogy vaczorallyam , es ó̗wedezyel ffel , es zolgaly  myglen ezem  yzom ; es annak vtanna te es egyel  es ygyal ?
Nem de malaztya vagyon az zolgahoz , mert bel tellyeſeythee  kyt neky paranczolt vala .
Nem aloytom .
Azonkeppen ty es , mykoron mynden be tellyeſeytendetek , kyk paranczolwan vannak ty nektek , mongyatok : Haznalathlan {588} zolgaak vagywnk , kyt megh kellet tennwnk , megh tettek .
Es len ennek vtanna , mykoron mennee Jrhm̄be , meegyen vala Samarianak es Galyleanak atala .
Es mykoron bel ywthna egy varaſban , eleyben keleenek tyz poklos emberek , kyk tawl megh alwan , egyetemben ffel emeleek hw̋ zawokat , mondanak : Paranczolo Jeſus ! yrgalmaz'' my velw̋nk .
Kyket mynt lata , monda : Mennyetek el , mwtaſſatok magatokat papoknak .
Es leen  mykoron menneenek , mynd megh tyztwlanak .
Eggyk kedygh hw̋ kezzelek mynt latta vona , hogy megh tyztwlt , hattra teree , nagy ffel zowal dyczerwen yſtent .
Es hw̋ arczayara le eſſeek hw̋ labay elet , nagy halakat adwan .
Ez kedegh vala Samaritanus .
Felelwen azert Jeſus , mōda : Nem de tyzen tyztwlanak ee megh , es az kylencze hol vannak ?
Nem leeleteek  ky megh ternee  es adna dyczó̗ſeghet yſtennek , hanem czak ez ydeghen nemzet .
Es ottan monda hw̋neky : Kel ffel , meny el , mert az te hyted teghed ydwezeytet .
Megh kerdeteek azert Jeſus az ffariſeoſoktwl : Mykoron yew el yſtennek orzaga ?
Felelwen monda hw̋nekyk : Nem yew el yſtennek orzaga tartaſ zerent ; ſem mongyak azth : yme  eth , awagy amoth ; mert yme yſtennek orzaga tybennetek vagyon .
Es monda hw̋ tanoythwanynak : Yme  yewnek oly napon , mykoron kywanyatok embernek ffyanak czak egy napyat es lathny , es nem lattyatok .
Es akoron mongyak tynektek : Yme  eth vagyon , awagy {589} amoth vagyon .
Ne akaryatok hynny , es ne kó̗weſſetek .
Mert mykeppen az vyllamas , ky az eghnek alatta vag̋on , azoknak feenlyk , kyk az menynek alatta vannak , azonkeppen lezen embernek fya az hw̋ napyan .
De elezer zykſeegh hw̋neky ſokat zenwedny , es megh vtalny ez nemzetthw̋l .
Es mykeppen terttenek Noenak ydeyn , azonkeppen lezen embernek ffyanak es ydeyn : eeznek yznak vala , es menyekzet zereznek vala mynd az napygh , mykoron be meene Noe az Barkaban ; es el ywthwan az vyz ezē , mynd el veztee hw̋ket .
Es mykeppen tó̗rtenek lothnak ydeyn : eeznek yznak vala , veeznek adnak vala , zeló̗t yltetnek vala , es hazakat eppeythnek vala :
de meelʼʼ napon ky meene loth Sodomabol , yſten tyzet es kenkó̗weth boczata menybó̗l , es mynd el veztee hw̋keth .
Azon modon lezen , meely napō embernek hw̋ ffya megh yelenyk .
Az horaban , ha ky az padon le̋end , es hw̋ edeny az hazban , le ne zallyon kywe hoznya hw̋ket ; es ky az mezen vag̋on , azonkeppen ne teryen hattra .
Megh emlekó̗zyetek lothnak feleſſeegheró̗l .
Vala ky kereſendy hw̋ lelkeet ydwezeyteny , el vezty hw̋tet , es vala ky el veztendy hw̋tet , megh elezty hw̋tet .
Azt mondom tynektek : Azon eeyel ketten leeznek egy agyban , eggyk el veetetyk , az {590} maſyk el hagyattatyk ;
ketten leznek ó̗ró̗lwen eggywth , egyk el hagyattatyk , az maſyk el veetetyk ;
ketten leznek az mezen , eggyk el veetetyk , az maſyk el hagyattatyk .
Felelwen mondnak hw̋neky : Hol lezen az  Vram ?
Ky monda hw̋nekyk : Vala hol leend az teſth , oda gywlekó̗znek az heyak ees , az keſelywk es .
Tyzen Nyolcz Cap 
Mond vala towaba eellyen pelda bezedet hw̋nekyk : Merth zykſeegh myndenkoron ymathkozny , es el nem fogyathkozny ; mondwan : Nemynemw̋ Byro vala egy varoſban , ky ſem yſtent nem feely vala , Sem emberth nem atal vala .
Vala kedeegh eg̋ ezwegy azzon azon varoſban , es gyakorta hozya yew vala mondwan : Allyad megh bozzwmath en ellenſeghemen .
Es halogattya vala nagy ſok ydewthw̋l foghwa .
De annak vtanna monda hennen magaban : Ha en yſtent nem felem , emberth ſem zegyenlem : de maga myert bantaſomra vag̋on ennekem ez azzonyallat , megh allom bozzwyath , hogy az vtolſo napon megh ne foyczon enghemeth .
Monda azert vrwnk ihs : Halgaſſatok  myt az alnokſaghnak byraya mond .
Vr yſtent azert nem vezen ee bozzwth az hw̋ hyweyró̗l , kyk hw̋ rea keaythnak eeyel es nappal , awag̋ bekeſeghe lezen ee hw̋ bennek ?
Byzonyawal mondom : mert hamar tezen , es bozzwth all hw̋ rolok .
Ha kedyglen embernek ffya el yewend , aloytod ee  hogy hyteth leel ez felden ?
Monda annak vtanna nekyknek , kyk ennen magokban byznak vala  oly mynth ygazak , es eegyebeket megh vtalnak vala , eellyen pelda bezedeth , mondvan : {591} Keth emberek meennek vala ffel az templomban , egyk zerzetes ſydo , es az mas nylwan valo bynes .
Az zerzetes ſydo megh alwan , ezth ymagya vala hw̋== ==magaban : Iſten , halat adok teeneked , mert nem vagyok  mynt egyeb emberek , ragadozok , hamyſſak , paraznak , es mykeppen ez nylvan valo bynes .
Kettó̗th beytelek egy hethben , dezmath adok myndenbó̗l , kyketh byrok .
Az nylvan valo bynes kedeegh tawolʼʼ alvan , nem akarya vala czak zemeyt es ffel emelny az menyorzagra , de very vala hw̋ meellyet mondwan : Iſten , legy yrgalmas ennekem  byneſnek .
Mondom tynektek , merth nagyob ygaſſaghban zalla le ez hw̋ hazahoz az maſyknal .
Mert mynden  ky ennenmagat ffel magaztattya , megh alaztatyk ; es ky ennen magat megh alazya , ffel magaztatyk .
Sok aprokat hoznak vala hw̋ hozya , hogy hw̋keth yllethnee .
De az tanoythwanyok az lathwan , megh rongallyak vala hw̋ket .
Jeſus kedygh egybe hyvan hw̋ket , monda : Haggyatok el az aprokat en hozyam yewny , es ne akaryatok meg tyltany , mert eellyenekee az yſtennek orzaga .
Byzon mondom tynektek : merth vala ky azonkeppen nem veyendy iſtennek orzagat  mynt az gyermek , oda nem mehet .
Es megh kerdee hw̋tet egy feyedelem mondwan : Yo meſter , myt tegyek  hogy az erek eleteth veheſſem ?
Monda ottan hw̋neky Jeſus : Myt mondaz enghemet yonak ?
Senky nem yo , czak twlaydon az wr yſten .
Twdod ee az paranczolatokat :
Ne {592} ó̗ly , ne paraznalkogyal , orſſagot ne teegy , hamyſſ tano ne legy , tyztellyed the atyadat  anyadat .
Ottan monda : Mynd ezeket megh tartottam mynd en yffywſagomthwl foghwa .
Azth halwan Jeſus , monda hw̋neky : Meegh egy zykſeghed vagyon rea : myndent  vala myt byrz , el agy , es zeghenyeknek ozzyad , es keez kenczed lezen menyorzaghban ; es yew̋ el , kó̗weſſ enghemeth .
Az kedegh halwan ez ellyen bezedeket , megh zomorodeek , merth yghen kazdag vala .
Lathwan azert Jeſus hw̋tet megh zomorodwan , monda : Mely yghen nehez azoknak , kyknek penzek vagyon , Iſtennek orzagara menny .
Merth kynnyeb az teweenek az thew fokan atal menny , honnem az kazdaghnak menyorzaghban bel ferkezny .
Es mondanak , kyk hallak vala ez bezedeeth : Azerth ky mehet az ydweſſeghre ?
Ottan monda hw̋nekyk : Kyk lehetethlenek embereknel , lehetſegheſek yſtennel .
Monda pether : Yme  my myndent elhattwnk , es teghedet kewethwnk .
Hw̋ ottan monda nekyk : Byzon mondom tynektek , mert ſenky nynczen  ky el hag̋angya hw̋ hazath , zyleyt , es attyaffyayth , Feleſeegheet  awagy ffyayth yſtennek orzagaerth , hogy annal tebbet nem vennee eretthe ezen vylagon , es az maſ vylagon az erek eleteth .
Egybe hywan annak vtanna Jeſus hw̋ tyzen ket tanoythwanyt , es monda hw̋nekyk : Yme  fel megywnk Jeruſalemben , es bel tellyeſednek myndenek , kyk yrwan vannak az proffetak myat embernek ffyarol .
Mert {593} el arwltatyk pogan nepeknek , megh czwffoltatyk , es megh oſtoroztatyk , es megh pekdeſtetyk ;
es mykoron megh oſtorozangyak , megh ó̗lyk hw̋tet , es harmad napon ffel tamad .
Hw̋k kedeegh ebben ſemyth nem erteenek , mert el vala ez bezeed enyeztethween hw̋ elettek , es nem ertyk vala  kyk mōdathnak vala .
Len ezenkezben , hogy kezelghethneenek Jericohoz , yl vala egy vak az wth ffelen koldwlvan .
Es mykoron hallana az ſereghet azon el menny , kerdy vala , my vona az ?
Mondanak azerth hw̋neky , hogy az nazarethbely Jeſus mennee azon el .
Es ottan nagy ffel zoval kyaytta , mondwan : Dauid kyralnak ffya  Jeſus ! yrgalmaz'' en velem .
Es kyk eló̗l mennek vala , megh feddyk vala hw̋tet , hogy vezteglenee .
Hw̋ kedeegh annewal ynkab kyayth vala mondwan : Dauid ffya ! yrgalmaz'' en velem .
Megh alwan azerth Jeſus , hagyaa  hogy hozya hoznak hw̋tet .
Es mykoron oda kezelghetet vona , megh kerdee hw̋tet mondwā : Myth akarz , hogy te veled teegyek ?
Az kedeegh monda : Vram , hogy laſſak .
Jeſus es ottan monda hw̋neky : Laſſ ; az the hyted teghed ydwezeyteth .
Es azonnal latha , es kewethy vala hw̋tet dyczerwen yſtent .
Es mynd az kó̗z nep , mynth azth lathaa , dyczeeretet ada wr yſtennek .
Tyzen kylencz Cap 
Es be menwen , yar vala Jerikoban .
Es oth vala egy Zakeus newó̗ ember , es ez vala {594} feyedelmó̗k az nylvan valo byneſeknek , es kazdag , es kereſy vala lathathny Jeſuſth , ky vona ; es nem tehety vala az ſereghthw̋l .
Es eló̗we nyomothvan , felhaga egy fyghe faara , hogy onnan megh lathathnaa hw̋tet , merth azon vala el menendó̗ .
Es mykoron az herre yvtoth vona , ffel tekenthwen Jeſus , megh lathaa hw̋tet , es monda hw̋neky : Zakee , ſyeſſ , zall le , merth ma ah the hazadnal kel ennekem megh maradnom .
Es ſyethwen le zalla , es nagy eremmel be fogadaa hw̋tet .
Es mykoron ezth lattak vona , myndnyayan zwgoddnak vala , mondwan : merth az byneſnek hazahoz terth vona .
Eló̗we alwan kedeegh Zakeus , monda Jeſuſnak : Vram , yme mynden yozagomnak feleeth zeghenyeknek adom , es ha kyth megh czalttam , neegy anneeth adok erthe .
Monda ottan Jeſus hw̋neky : Merth ez haznak ez may napon ydweſſegh adatot , annak okaerth  hogy hw̋ es Abrahamnak ffya legyen ;
merth embernek ffya yewth azokat megh kereſnye es ydwezeytenye , kyk el veztenek vona .
Azok ezeketh halgatvan , monda towabba hw̋nekyk ellyen pelda bezeedet , merth ymaran kó̗zel vonanak Jerwſalemhez , es azt aloyttyak vala , hogy hamar megh yelenneek yſtennek orzaga .
Monda azert hw̋nekyk : Egy nemeſ ember meene maſ orzaghban , maganak orzagot venny , es megh terny .
Eló̗ve hywan azert hw̋ tyz zolgayth , ada hw̋nekyk tyz gherath , es monda hw̋nekyk : Kereſkó̗ggyetek , myglē haza terek .
Az palogarok {595} kedeegh kywe veteek hw̋tet az tyzthbó̗l , es kó̗wetet boczatanak hw̋ vtanna , mondwan : Nem akaryok  hogy ez vralkogyek my rayttwnk .
Es len , hogy mykoron megh terth vona az wr az orzagot megh veven , eló̗we hyvathaa az zolgakat , kyknek az penzt hatta vala , hogy twdnaa  menyeth myndenyk kereſkó̗dó̗t vona .
Eló̗we yewe azert az elſe , mondwan : Vrā , az the gherad hewth gherath lelth .
Es ottan monda hw̋neky : Oh en yo zolgam , merth ez keweſben hyw voltal , ymaran hatalmad lezen en tyz varaſomon .
Az maſodyk eſmegh eló̗we alla , mondwan : Az te gherad hewt gherat lelth .
Annak es monda : Legy te es hewt varaſnak felette .
Ennek vtanna az harmadyk megh eló̗we yewe , mondwan : Vram , yme  hol az the penzed , ky ez ydeyglen en nalam allot kezkenebe takarvan ; mert feelek raytta , hogy el ne kó̗lteneem . Twdam  hogy kemen̋ ember vagy , oth es veez  hol ſemyt ſem tettel , es oth es aracz , hol ſemyt ſem vetettel .
Ottan monda az wr hwneky : Tennen bezededbó̗l yteellek teghed , alnok zolga .
Twdod vala  hogy en kemen ember vagyok , ot es vezek , es aratok  hol ſemyt ſem tettem , ſem vetettem ,
azert myre nem attad az en penzemet az aztarra , es en haza yeween vſvrawal es ky vettem vona hw̋tet .
Es monda az kerw̋l alloknak : Vegyetek el hw̋ thw̋le az gherat , es aggyatok annak  kynel thyz ghera vagyon .
Es mondanak hw̋neky : Vrā , annal thyz ghera {596} vagyon .
Azert mondō tynektek , mert az embernek  kynek vagyon , adatyk , es bewelkó̗dyk ; attwl kedegh , kynek nynczen , meegh a my vagyon , az es el vetetyk hw̋ thw̋le .
De mynd azon atal az en ellenſeghymet hozyatok ede eleembe , kyk nem akarak , hogy en vralkodnam hw̋ rayttok , es ó̗llyetek megh hw̋ket en elettem .
Es ez bezedeketh megh mondwan , elettek el erede , ffel menwen Jerwſalemben .
Es len , hogy mykoron kó̗zelghethnee Bethffagenek es Bethanyanak hataryra , ky hywattatyk olywetym hegyenek , boczata el kettó̗t hw̋ tanoythvany kezzel , mondwan : Mennyetek el az varaſban , ky thy ellentek vagyon .
Es be menwen , talaltok egy zamar ffyat megh kó̗thwen ; oggyatok el hw̋tet , es hozyatok ede .
Es ha ky kerdend tyteket : Myre ogyatok el , yg̋en zollyatok hw̋neky : Mert vr zykſeghes zolgalattya== ==nal kyl .
El meenenek azert  kyk el valanak boczathwan , es azonkeppen megh talalak  mynth megh mondotta vala hw̋nekyk ,
es megh oldozwan hw̋tet , ottan mondanak az hw̋ vray hw̋nekyk : Myre olgyatok el az zamarth ?
Azok kedegh ottan feleleenek : Mert vrnak zykſeghe vagyon vele .
Es Jeſuſhoz vyveek hw̋tet , es fó̗lw̋l reaya vethveen hew rwhayokat es , Jeſuſth rea ylteteek .
Mykoron azert ezenkeppen menne , myndenwth eleyben hannyak vala hw̋ rwhayokat az vthon .
Hogy azert kó̗zelghethne olyvetymhegynek alaya , eleyben yarwlvan az ſereghek , kyk ymaran {597} le zallottanak vala , nagy vygan fogadak hw̋tet dyczerwen vr yſtenth nagy ffel zowal mynden czodakban , yozagokban , kyket lattanak vala , mondwan : Aldot kyral , ky yett vrnak neweeben ;
bekeſeegh menyben  es dyczeſeegh magaſſaghban .
Es nemel yraſthwdok es zerzetes ſydok az ſereghbó̗l mondanak hw̋neky : Meſter , feggyed megh az the tanoythvanydat !
Kyknek ottan monda : Mondom tynektek , mert ha ezek el vezteglendyk , az kewek es kyayttyak .
Es mykoron el kezelghetet vona , lathwan az varaſth , ſyra hw̋ raytta , mondvan : Mert ha megh yſmerted vona te es , es yelennen ez may te napodon , kyk the neked bekeſeghre , maſtan kedegh el eneztettenek te zemeydnek eló̗le !
Mert napok yenek te read , es kerw̋l veznek teghed te ellenſeghyd arokkal , kerw̋l veznek teghed  es megh zoroythnak theghed myndenfeló̗l ,
es az feldre le vernek theghed , es az the ffyaydat , kyk the benned vannak ; es nem hadnak the benned keweth kewen , azert  hogy nem yſmereed megh the latogataſodnak ydeyt .
Es be menwen az templomban , kezde ky hanny vethny az aroſokat , vevó̗ket , mondwā hw̋nekyk : Yrvan vaǵon , merth az en hazam ymaczagh hazanak hyvattatyk , ty kedegh tetteetek hw̋tet latroknak Barlangawa .
Es naponked vala tanoythvan az templomban .
Az papy feyedelmek kedegh es az yraſthwdok es mynd az kez Nepnek feyedelmy kereſyk vala hw̋tet halarra , hogy {598} megh elneek ; es ſemy ol okot nem lelnek vala hozya , kywel arthatnanak hw̋neky ; merth mynden nepek eremeſth halgattyak vala hw̋neky bezeedeth .
Hwz Cap 
Terteenek egy napy napon , hogy mykoron az nepeket tanoyttanaa az templomban , es predicallana , egybe gyw̋leenek az papy feyedelmek es az yraſtwdok mynd az veenekkel , mondwan hw̋neky : Mongyad megh mynekw̋nk , ky hatalmawal tezed ezth ? awagy ky atta te neked ez hatalmat ?
Felelwen ottan Jeſus , monda hw̋nekyk : En es kerdlek tyteketh egy bezeden , felellʼʼetek megh en nekem : Janoſnak kerezteleeſe menybó̗l vala ee , awagy emberektw̋l ?
Azok kedegh gondollyak vala ennen magokban , mondwan : Mert ha azt mondangyok , hogy menybó̗l , ottan azt mongya : hat myre nem hyttetek hw̋neky ?
Ha kedegh azth mondangyok , hogy emberektwl , az kez nep ottan megh kó̗wez mynketh , merth nylwan twgyak  hogy Janos proffeta legyen .
Es azth feleleek , hogy nem twdnaak  honnan vona .
Ottan Jeſus es monda hw̋nekyk : En es nem mondom megh tynektek , kynek hatalmaban tezem ezeket .
Kezde azert az nepeknek ellyen pelda bezeedet mondanya : Egy nemynemw̋ zeló̗t palantala , es hagya hw̋tet az lakos nepeknek , ennen maga kedeegh zarandokſagh yarny menee ſok ydeyglen .
Es ydó̗ be telwen boczataa zolgayat az {599} myveſekhez , hogy az zeló̗nek gymelczeben adnanak hw̋neky . Kyk megh verveen az zolgat , heyaban boczatak el hw̋tet .
Es akara maſ zolgat es boczatany ; azok kedegh azt es megh verven , es bozzwſaggal yllethwen hevon boczatak el hw̋tet .
Harmadot es boczata , de azok azt es megh ſebeſeythwen , ky hanyak az zeló̗bó̗l .
Monda azert az zó̗ló̗nek hw̋ vra : Myt tegyek ymaran ?
el kyldem az en zerethó̗ ffyamat ; netalantal ha hw̋tet latangyak , megh zeg̋enlyk .
Kyk mykoron az myveſek lattak vona , gondolak ennen magokban , mondwan : Yme  hol az erekes , ó̗llyek meg hw̋tet , es myenk lezen az erekſeegh .
Azth es ky vethwen az zeló̗bó̗l , megh ó̗leek hw̋tet .
Myt tezen azert azoknak az zeló̗nek hw̋ vra ?
El yew , es az gonoz myveſeketh el vezty , es az zeló̗t eegyebeknek aggya .
Ezth halwan , mondanak azok : Tawol legyen az .
Jeſuſ kedegh megh tekeenthwen hw̋ket , monda : Myczoda azert az , ky megh vag̋on yrvan : Az kó̗weth , kyt az rakok megh vtalanak , az len az zeghelethnek feye ?
Mynden  ky az kewre eſendyk , megh zakadoz , es vala kyre az kew eſendyk , megh tewry hw̋tet .
Es ezth halwan , kereſyk az papy feyedelmek es az yraſtwdok hw̋ kez''wketh rea vethny azon horaban , de feelenek az kewz neptw̋l ; merth nylvan megh yſmereek , hogy hw̋ rolok mondana az haſſonlatoſſagot .
Es vtanna olalkodwan , boczatanak czalardokat hw̋ vtanna , kyk hw̋ magokat ygaznak tettethneek , {600} hogy czak megh foghatnaak hw̋ hw̋== ==bezeedeben , hog̋ adhathnaak hw̋tet az feyedelemnek hatalmaſſaga es byrtoka alaya .
Esmegh kerdek hw̋tet , mondwan : Meſter , twgyok  hogy ygazan bezeellez es tanoytaz ; es ſenkynek nem nezed zemelyeth , de yſtennek vtat ygaſſaghban predicallod .
Yllyk ee my nekw̋nk adot adnwnk Czazarnak , awag̋ nem ?
Megh yſmerwen azerth hw̋nekyk czalardſſagokat , monda hw̋nekyk : Myt keſertetek enghemet ?
Mwtaſſatok meg ennekem az penzt . Kyczoda kepe es yraſa vagyon hw̋ raytta ?
Azok ottan felelwen , mondanak : Czazare .
Es mōda hw̋nekyk : Aggyatok megh azert  ky czazare  czazarnak , es ky yſtenee  yſtennek .
Es nem maſolhatak megh hw̋ bezeedet az nepeknek eletthe ; de el czodalkodwan hw̋ feleletyn , veztegh halgatanak .
Eleyben yarwlanak nekyk az ſaduceoſok kezzel , kyk az ffel tamadaſth tagagyak , es megh kerdeek hw̋tet , mondwan : Meſter , Moyſes merth yrta mynekw̄k : Ha kynek attyaffya megh haland , kynek feleſeeghe vagyon , es maradekot nem hagyand , hogy maſ attyaffya vegye el az hw̋ feleſeeghet , hogy ffel eelezye az hw̋ maghwat .
Valanak azert heeth attyaffyak mynalwnk ; es az elſe felet veven , megh hala magzatok== ==nal kyl .
Es mykoron az maſodyk el vette vona , az es meghala .
Azonkeppen az harmadyk es negyedyk , mynd hetedyk , es mynd megh halanak maghzat== ==nal kyl .
Veghre ky mwleek az azzon es .
Azert az {601} ffel tamadaſban mellyketh yllety az heet kezzel ?
mert mynd heten yſmerteek hw̋tet .
Es monda hw̋nekyk Jeſus : Ez vylaghnak ffyay felekeznek , es hazaſſagra mennek ;
azok kedegh , kyk meltok leznek az maſ vylagra es hallottaybol ffel tamadny , ſem hazaſkodnak , ſem felet nem veznek ; ſem kedegh towaba megh nem halnak ; mert ygyenló̗k az zent angyalokhoz ; es mynd yſtennek ffyaynak hyvattathnak , myert mynd ffel tamadnak .
Hogy kedeg fel tamagyanak , azth Moyſes es nylvan ky yelentette az egghó̗ Bokornal , hol oth nevezy Abrahamnak vrat yſteneet , Iſaknak yſtenet , es Jacobnak yſteneet .
Nynczen kedegh az hallottaknak yſtene , de eeleknek , mert myndenek eelnek yſtennek .
Felelwen azert nekyk az yraſtwdok kezzel , mondanak hw̋neky : Meſter ! azth yol mondad , mert vgy vagyon .
Es towaba nem meryk vala hw̋tet vala myn kerdenye .
Monda annak vtanna hw̋nekyk : Mykeppen mongyak Criſtuſth dauid ffyanak lenni ,
Dauid kedegh az zoltar kenyben vg̋ mond hw̋ rola : Monda vr en vramnak : Yl az en yogomrol , myglen vetem te ellenſeghydet te labadnak zeky alaa .
Yme  azert dauid hw̋tet vranak hywya , es mykeppen lehet hw̋ ffya ?
Mynd az kó̗z nepnek azerth hallaſokra monda hw̋ tanoythwanynak : Tawozyatok el az yraſtwdokthwl , kyk akarnak yarny ſtolakban , es kó̗zeneteket zerethnek az pyaczon , es elſe zeket az ſynagogakban , es elſe helth lakodalmakban .
{602} Kyk megh emeeztyk az ezwegyeknek hw̋ hazokath , tettethwen hozyw ymaczagokat .
Ez eellyenek veghre nagyob karhozattra mennek .
Hwzon egy Cap 
El tekeenthwen ennek vtanna , lataa  mykeppē az kazdagok penzt hannak vala az yſten zekreenyeben .
Lata eſmegh egy zeghen eſwegy azzonyallatot , vethwen ket kyſded fyllereketh .
Es monda : Byzon mondom tynektek , merth ez zeghen ezvegy azzonyallat myndennel tebbet vethee .
Mert mynd ezek hw̋ bewſeghek zerent veteenek Vr yſtennek ayandekara ; ez azzon kedegh , az okaerth  hogy teb nynczen , mynd hw̋ tellyes eeletet oda vethee .
Es nekyk emlekó̗zeenek az templomrol , hogy yo es draga kó̗wekbó̗l eppwlt vona ; ottan monda : Ezeket  kyket lattok , yme  napok yenek , kykben egy kew maſon megh nem marad , ky el nem tó̗rethneek .
Megh kerdek azert hw̋tet , mondwan : Meſter ! mykoron leznek azok , es mynemw̋ czoda kezd annak elette lennye ?
Ottan mōda : Megh ne czalattaſſatok , merth ſokak yenek el en newembe , mondwan : merth en vagyok , es az ydó̗ el kó̗zelghetó̗th ymaran ;
ne akaryatok hw̋ vtannok mennye .
Mykoron azert hallondotok hadakozaſth es haborwſagokat , ne akaryatok megh rettenny ;
zykſegh elezer azoknak lenny , de nem ottan veegh lezen .
Monda eſmegh hw̋nekyk : Nep nep ellen , es orzagh orzagh ellen tamad .
Es {603} nagy ffeld yndwlaſok leznek reez zerent , degh halal , es ehſeeghek , es eghbó̗l nagy retteneteſſeghek , es nagy czodak leznek .
De mynd ezeknek elette reatok vetyk hw̋ kezó̗ket , es megh yldeznek , Synagogakban , es temleczekben vonvan , kyralyoknak es feyedelmeknek eleykben hwzwan az en newemeerth .
Tertenyk kedegh tynektek ez byzonſagherth .
Veſſeetek azert ezth yol ty zywetekben , ſemyt raytta ne gondolkodny , mykeppen felellyetek .
Mert en adok akoron tynektek zayath es belczeſeeghet , kynek ellene nem alhathnak , es ellene nem mondhathnak mynd thy ellenſeghyd .
El arwltattok kedegh ty atyatoktwl es atyatokffyaytwl , rokonſaghtoktwl es yo baratytoktwl , es ſokakat megh ó̗lnek ty kezzeletek .
Es leztek gyló̗ſeges mynden embereknel az en newemerth ; de egy hay zal ty feyetekró̗l el nem vez .
Ty bekeſeegh zenvedeſtekben tarttyatok megh ty lelketeketh .
Mykoron azerth latangyatok az ellenſeghtwl Jerwſalem varaſath kerwl venny zallany , akoron megh twgyatok , hogy el kó̗zelghetet hw̋ el poztwlaſa .
Akoron kyk Judeaban vannak , fwſſanak az hegyekre , es kyk hw̋benne , mennyenek kyve onnan , es kyk az tartomanyokban , ne fwſſanak hw̋belee .
Mert az napok hw̋neky Bozzwallaſara vannak , hogy myndenek bel tellyenek  kyk yrwan vannak .
Yay kedegh gyermek zyló̗knek es daykaknak az ydó̗kben ; mert oly nagy nyomorwſagh lezen az {604} ydeben , es yſtennek haraghya ez nemzettre , kyhez haſonlatos nem volt .
Mert mynd ternek myatta hwlnak le , es foghwa vytethnek mynden nepek kezzee , es Jerwſalem megh nyomottatyk pogan nepekthwl , myglen bel tellyeſednek az ydeghen nemzeteknek ydey .
Es leznek czodak napban , holdban , es cyllagokban , es felden nepeknek nyomorwſaghy az thengher zengheſynek es habynak haborodaſanak myatta ; megh zaradwan emberek az nagy feelelemnek es varaaſnak myatta , kyk yewnek ez zeles vylaghra .
Mert meegh az ereſſeghes yozagok es megh yndwltathnak ;
es akoron megh lattyak embernek hw̋ ffyat yewen feneſ kedben nagy hatalommal es yſteny meltoſaggal .
Mykoron kedegh ezek bel kezdennek tellyeſedny , tekeenczetek el , es emellyetek ffel ty feyeteketh , merth ymaran el kó̗zelghet az thy megh valthſaghtok .
Es monda hw̋nekyk ellyen haſonlatoſſagot : Tekenczetek megh az ffyghe ffat , es mynden fakat .
Mykoron hw̋ magoktwl gymelczeth teremthnek , twgyatok ottan , hogy kó̗zel vagyon ah nyaar .
Azonkeppen ty es , mykoron latangyatok mynd ezeketh bel telny , twgyatok , merth kó̗zel vag̋on yſtennek orzaga .
Byzon mondom ty nektek , mert el nem mwlyk ez nēzet , myglen myndenek bel nem telnek .
Meny es feld el mwlnak , de az en bezedym el nem mwlnak .
Vegyetek azerth yol ezetekben , hogy megh ne nehezw̋llyenek ty zywetek ſok eetellel , {605} ytallal , es rezeghſegghel , es azonkezben reatok yew̋yen az kemen nap ;
mykeppen azert az el reytet thw̋r  vgy yew myndenre , kyk lakoznak ez zeles feldnek zyneen .
Vygyazyatok azert , mynden ydeben ymathkozwan , hogy meltok leheſſetek el tawoztathny mynd azokath , kyk yewendó̗k , es batorſaggal alhatny embernek ffyanak elette .
Vala azert nappal koronked tanoythwan az templomban , eeyel kedegh ky menwen , ymathkozyk vala az hegyen , ky mondatyk olywetymnek .
Es mynden ember ſyeth vala kó̗zel hozya az templomban , hogy halhathnaa hw̋teth .
Hwzon kett Cap 
Paſſio el kezdetik .
Kezel vala azert az aldozathnak ynnepe nap''a , ky mondatyk hoſveethnak .
Es kereſkednek vala raytta az papy feyedelmek , es yraſtwdok , hogyhogy Jeſuſth megh ó̗lhethneek , felyk kedegh az nepeth .
Bel meene azert az Sathanas Judaſban , ky vezeteek newen mondatyk vala ſcariothnak , egy az tyzenkettó̗ kezzel .
El meene azerth , es zola az papy feyedelmekkel es meſterekkel , my modon nekyk arwlhathnaa hw̋tet .
Es megh ervendeenek raytta , es penzth fogadanak hw̋neky adny .
Es ffel fogadaa , es kereſ vala alkolmaſſagot , hogy ſereg== ==nel kyl arwlhathnaa el hw̋tet .
El yewe azert az aldozathnak napya , kyben zykſegh vala az hoſwety barant megh ó̗lny .
Es el kylde peterth et Janoſth , mondwan : {606} Mennyetek el , zerezyetek megh mynekw̋nk az hoſwety baranth , hogy egyw̋nk .
Azok kedyglen mondwan : Hol akarod megh zerezny .
Es monda hw̋nekyk : Yme  hogy be mentek az varaſban , eleetekbe yew egy ember korſſo vyzet vyven ;
kó̗weſſeetek hw̋tet az hazygh , kyben be megyen , es mongyatok az haznak vranak : Azth yzenee teeneked az meſter : Hol vagyon az haylok , hol ot az hoſwety barant en tanoythwanymmal megh eegyem .
Es hw̋ mwtat tynektek egy nagy megh zerzet vaczoralo helth , es oth zerezyetek megh .
El menwen azert azok , azonkeppen talalaak  mynt megh mondotta vala hw̋nekyk , es megh zerzeek az hoſwetoth .
Es mykoron az hora el yewt vona , le telepedeek  mynd az tyzen keth Apoſtolok es hw̋ vele .
Es monda hw̋nekyk : Kyvanſaggal kyvantam ez hoſwetot tyveletek megh eennem , mynekelette zenvedek .
Mondom azert tynektek : mert enttw̋len== ==fogwa nem eezem hw̋benne , myglen bel nem telyk az en orzagomban .
Es veven ah pohart , magh aldaa , es monda : Veegyetek , es ozyatok el ty keztetek .
Mert mondom tynektek : hogy nem yzom ez zeló̗nek nemeebó̗l , myglen az en orzagom el nem yew .
Es veven az kynyeret , megh aldaa , es megh zeghee , es nekyk ozttaa mondwan : Ez az en teſtem , ky ty erettetó̗k adatyk .
Ezt teegyetek ennekem emlekezetemre .
Azonkeppen az pohart , mynek vtanna vaczoralth vona , mondvan : Ez pohar wy̋ teſtamentom az en verembe , ky {607} thy erettetó̗k kywe entetyk .
De maga yme hol vagyon az enghem el arwlonak hw̋ kezee envelem ez aztalnal .
Yollehet embernek ffya el megyen , mynt megh vagyon yrwan hẃ rola ; de yay az embernek , ky myat el arwltatyk .
Azok kedeeglē kezdenek kerdezkedny hw̋ keztek , ky wona hw̋ kezzelek  ky azth tennee ?
Len azert vetekó̗dees es hw̋ kó̗ztek , ky lattathneek hw̋ kezettek nagyob ?
Monda azert Jeſus hw̋nekyk : Az poganoknak hw̋ kyrallyok vralkodnak hw̋ raytok , es kyknek hatalmok vagyon hew raytok , Tyzttartoknak hywattathnak .
Ty kedyglen nem azonkeppen ; de ky nagyob ty kezzeletek , legyen mykent kyſſeb ; es ky eló̗l yaro , mykent zolgalo .
Nam  ky mondatyk nagyobnak , az ee  ky veztegh yl , awag̋ ky zolgal ?
nem de az  ky veztegh yl ?
En kedyglen ty keztetek vag̋ok , mynt ky zolgal .
Ty kedyglen vattok  kyk megh marattatok en velem en keſertetymben :
azert en es zerzek tynektek , mynkent zerzet ennekem en atyam , orzagot ; hogy eegyetek es ygyatok en aztalomon en orzagomba , es yllyetek zekeken , ytelween yzraelnek tyzen keth nemzeteeth .
Monda azert wr Jeſus Symonnak : Symon , yme  az Sathan megh keerth tyteketh , hogy megh roſtalna tyteketh  mynt az gabonath ;
en kedyglen ymadek the eretted , hogy megh ne fogyathkozyek az the hyted ; es the vala mykoron megh terwen , batoroycz megh the atyadffyayt .
Ky ottan monda hw̋neky : Vram , the veled keez vagyok {608} mynd temleczre , mynd halarra menny .
Jeſus kedyglen ottan monda : Mondom theneked  pether : annak elette az kakaſſ nem zol , mynek elette the enghem haromzer tagagy megh enghemet yſmerned .
Es ennek vtanna monda hw̋nekyk : Mykoron vala hova el kyldettelek tyteket ſſaak== ==nal kyl , erzeen== == nel kyl , es labbely== ==nel kyl , nem de valamy zyghzektek volth ee tynektek ?
Azok kedyglen mondanak : Semy .
Monda azert hw̋nekyk : Maſtan es , ha kynek zakya vagyon , vegye ffel , es erzenyeth ; es kynek nynczen , aggya el kenteſeet , es vegyen fegywerth velee .
Merth mondō tynektek : mert meeglen , ky yrwan vagyon , be kel tellyeſedny en bennem .
Mert myndennek  kyk en rolam yrwan vannak , veghe vagyon .
Azok kedyglen mondanak : Vram , yme  eth keth fegywer vagyon .
Jeſus es ottan monda : Eelegh .
En ky menwen , meegyen vala hw̋ zokaſſa zerent olyvetymnek hegyere ;
kó̗weteek azert hw̋teth hw̋ tanoythwany es .
Es mykoron ah herre ywtot vona , monda hw̋nekyk : Ymathkozyatok , hogy keſertethben ne eſſetek .
Hw̋ kedyglen el tawozeek hw̋ thw̋ló̗k , mynt vona egy kew hagyo''taſſnee , es terdeere le eſwen , ymathkozyk vala , mondwan : Atyam , ha akarod , ved en thw̋lem ez poharth ; de maga ne az en akaratom , de tyed legyen .
Angyal yeleneek azert hw̋neky menybó̗l , megh byztathwan hw̋tet .
Es nagy zomorwſaghban eſwen , keſeygh ymathkozyk vala .
Es len hw̋ vereyteke {609} mynt az feldre le czepeghó̗ wer folyaſſ .
Es mykoron ffel kelth vona az ymaczagrol , es yewt vona hw̋ tanoythwanyhoz , el alwan talala hw̋ket nagy banathnak myatta .
Es monda hw̋nekyk : Myt alwztok ?
Kellyetek ffel , ymathkozyatok , hogy keſertethben ne eſſetek .
Mykoron meegh ezeket zolanaa , azonkezbe az ſeregh oda ywta , es ky hywattatyk vala Judaſnak , egy az tyzen ketthe kezzel , eló̗l vezety vala hw̋ket , es azonnal Jeſuſhoz yarwla , hogy megh apolna''a hw̋tet .
Jeſus azert monda hw̋neky : Juda , apolaſſal arwlod ee el embernek ffyat ?
Lathwan azert azok , kyk hw̋ kerw̋le valanak  ez leendó̗ dolgot , mondanak : Vram , ha le vaghyok hw̋ket fegyverrel ?
Es hw̋ kezzelek eggyk megh vagaa az papy feyedelemnek egyk zolgayat , es el methee hw̋ yob fyleeth .
Felelwen azert Jeſus , monda : Haggyatok vgyan , ymaran elegh eddygh .
Es mykoron yllette vona hw̋ fyleet , megh vygaztaa hw̋tet .
Zola azert Jeſus azoknak , kyk hw̋ hozya yettenek vala , az papy feyedelmek es templomnak meſtery , es az veenek : Vgy yettetek  mynt latorhoz  fegywerekkel es dorongokkal .
Nam koronked nalatok voltam az templombā , es nem vetó̗ttetek ty kezeteket en reā .
De ez az ty horatok , es az ſetethſegnek hatalma .
Megh foghwan azert hw̋tet , vyveek az papy feyedelemnek hazahoz .
Peter kedyglen kewety vala hw̋tet tawolʼʼ .
Tyzet gyoythwan azert az tornacz kó̗zepett , es kerwl ylwen , {610} Peter es hw̋ keztek yl vala .
Kyt mykoron egy zolgalo lean̋ megh latot vona ylwen az tyz mellet , monda : Ez ember es hw̋ vele vala .
Hw̋ kedyglen megh ottan megh tagadaa , mondwan : Azzon ember ! yngyen ſem yſmerttem hw̋teth .
Es megh egy kewes vartathwan maſyk lathwan hw̋tet monda : Te es azok kezzel vagy .
Peter kedeegh monda : Oh ember ! nem vagyok .
Ennek vtanna egy kewes ydó̗ el mwlwan , mynt egy hora vona , maſ neky azonth byzonoyttya vala mondwan : Byzon ez es az emberrel vala , merth azon galyleabely ez es .
Es monda Peter : Ember , nem thwdom  myt mondaz .
Es azonnal , meegh ezth bezeelveen , ottan az kakas zolala .
Es ottan hattra tekenthwen Vr Jeſus , megh tekenttee peterth , es megh emlekezwen peter vrnak mondaſarol , kyth megh mondot vala : merth mynek elette az kakas zolana , haromzor tagacz megh enghemet .
Es kywe menwen onnan peter , keſerw ſyraſth theen .
Es az nepek , kyk Jeſuſth fogwa tarttyak vala , czwffollyak vala hw̋tet , arczwl verven .
Es arczwl kó̗teek hw̋tet , es veryk vala hw̋ orczayat , es kerdezyk vala hw̋tet , mondwan : Proffetyza , az az mongy yewendó̗t  Criſtus , kyczoda  ky teghed arczwl veree ?
Es egyeb ſok karomlaſth mondnak vala hw̋ ellene .
Es mykoron nappal let vona , egybe gywlenek mynd az kez nepnek veeney , az papy== ==feyedelmek , es yraſtwdok , es vyveek hw̋tet az gyw̋lekó̗zetben , mondwan : Ha the az Criſtus , mond {611} megh mynekw̋nk .
Es monda hw̋nekyk : Ha ty nektek megh mondandom , nem hyztek ennekem .
Ha kedyglen en kerdendlek tyteket , nem feleltek ennekem , el ſem boczattok enghem .
Ez napſaghtwl foghwan kedyglen lezen embernek hw̋ ffya ylwen yſtennek ereynek yoghyara .
Mondanak ottan mynnyayan : The azert yſtennek ffya vagy ee ?
Ottan monda : Ty mongyatok , merth en vagyok .
Azok kedyglen mondanak : Myt kyvanwnk meegh es teb byzonſagot ,
mert yme my maghwnk hallottok ennen zayabol .
Hwzon harom Cap 
Es azonnal ffel kelwen mynd az ſokaſſagh , vyvek hw̋tet pylatoſhoz .
Kezdeeg kedyglen hw̋tet ot vadolny , mondwan : Ezth talaltok el fordoythwan ez my nepwnkketh , es megh tylthwan adot adny czaſarnak , ennen magat Criſtus kyralnak mondwan .
Pylatus azert meg kerdee hw̋tet , mondwan : Te vagy ee az Sydoknak kyrallya ?
Hw̋ kedyglen monda : Te mondod .
Monda azert pylatus az papy feyedelmeknek es az kez nepnek : Semy okoth nem talalok en ez emberben .
Azok kedyglen nagyobban rea ereſſednek vala , mondwan : Megh haboroytotta az kó̗z Nepet tanoythwan mynd zere== ==zerent iudeaban , el kezdwen galyleathwl foghwa mynd eddyglen .
Pylatus azert halwan galyleat , megh kerdee , ha galyleabol valo ember volna ?
Es mynth megh yſmeree , {612} hogy herodeſnek hatalma alol vona , megh kyldee hw̋neky hw̋tet , merth hw̋ es Jerwſalemben vala az ydekben .
Herodes azerth lathwan Jeſuſth , nagy eremben leen ; mert nagy ſok ydethwl foghwa kyvannya vala lathatny hw̋tet , azert  hogy hallot vona hw̋ rola , es remeenl vala czoda teetelt hw̋ tw̋le lathatny .
Kerdezy vala azert hw̋tet ſok bezedekkel ; Jeſus kedyglen ſemyt nem felel vala hw̋neky .
Alnak azerth hw̋ kewrwle az papy feyedelmek es az yraſtwdok , zenethlen vadolwan hw̋tet .
Megh vtalaa azerth hw̋tet Herodes mynd hw̋ ſereghewel , es megh kyldee hw̋tet pylatoſnak , megh czwffolvan hw̋tet feyer rwhaban etheztethwen .
Es leenek baratoſok egybe herodes es pylatus azon napon , merth annak elette ellenſegheſek valanak egybe .
Pylatus azert egybe hywan mynd az papy feyedelmeket , meſtereket es az kez nepeth ; es monda hw̋nekyk : Hozyam hoztatok ez emberth , vgy mynt az nepet el haytotta , es yme tyelettetek megh kerdwen hw̋tet , ſemy okot nem talalok ez emberben , mynd azokbol  kykben hw̋tet vadollyatok .
De ſem Herodes ; mert nam hw̋ hozya kyldeelek tyteket , es ſemy halarra valo melto dologh nem adatot hw̋neky .
Megh feddem azert , es el boczatom .
Zyghſeegh vala kedyglen eggyet hw̋nekyk az ynnep napon el boczatany .
ffel kyaytta azert egyetembe mynd az ſok ſeregh , mondwan : Vond ffel hw̋tet , es boczaſſd el mynekwnk Barrabaſt .
Ky nemynemw̋ haborwſaghert es gylkoſſagert , kyt {613} az varaſban teth vala , vetetteek vala be az temleczben .
Ennek vtanna eſmegh monda pylatus hw̋nekyk , akarwan Jeſuſth el boczatany .
Azok kedyglen annewal nagyobban kyaythnak vala , mondwan : Fezeycz megh , fezeycz megh hw̋tet .
Pylatus kedyglen harmadzer monda hw̋neky : De my gonozt teth ez ember ?
nam ſemy halarra valo okot nem lelek hw̋benne ;
megh feddem azert hw̋tet , es el boczatom .
Azok kedyglen ellenee alnak vala nagyob kyaytaſokkal , mondwan es keerwen , hogy megh fezw̋ltethneek ; es yghen el hatalmaznak vala hw̋ kyaytaſok .
Pylatus azert megh ytelee hw̋ kerelmeeſeket .
Es el boczataa hw̋nekyk Borbaſth , ky gylkoſſagherth es haborwſaghert vala vettethwen ah temleczben ; Jeſuſth kedyglen hw̋ akarattyoknak adaa .
Es mykoron ky vynneek hw̋tet , foganak megh egy Cyrenenſiſbó̗l valo Symont , yeween hw̋ falwyabol , es veteek rea az kereſthffat vynny Jeſus wtan .
Kewetyk vala azerth hw̋tet ſok ſeregh neep , ffyrffywk es azzonyallatok , kyk yaygattyak es ſyrattyak vala hw̋tet .
Hattra fordwlvan azert Jeſus hw̋ reayok , monda : Jerwſalemnek leany ! ne akaryatok en rayttam ſyrny , de ty== ==magatokon , es thy ffyatokon ſyryatok . Mert yme napok yewnek , kykben mongyatok : Bodogok az meddwk , es az haſak , kyk nem zyltenek , es az emló̗k , kyk nem emtettenek .
Akoron kezdyk mondany az hegyeknek : Eſſetek my reank !
es az halmoknak : Bwroyczatok el mynketh !
{614} Mert ha az zeld ffan ezth tezyk , az azzwnak mynt lezen ?
Vytethnek vala kedyglen keth alnokok es hw̋ vele , hogy meg ó̗lethneenek .
Es mykoron ywtottanak vona ah herre , ky hyvattatyk kalwarienek , oth fezeyteek megh hw̋tet , az tolvayokath es , eggyket yob ffeló̗l , es az maſykat bal ffeló̗l .
Jeſus kedyglen mond vala : Atyam ! boczaſſad megh hw̋nekyk , mert nem thwgyak  myt teznek .
Megh ozthwan azert hw̋ rwhayat , ſorſſoth veteenek hw̋ raytta .
Al vala kedyglen az ſok neep varankozwan , es az papy feyedelmek mewetyk vala hw̋tet , mondwan : Eegyebeket ydwezeyth vala , ennenmagat es ydwezeye , ha yzraelnek kyrallya , es ha Iſtennek valaztot Criſtoſſa ez !
Az vytezek es eló̗we yarwlwā , czwffollyak vala hw̋tet , es eczetet adnak vala ynnya , mondwan : Ha the vagy az Sydoknak kyrallya , zabadoycz megh te magadat .
Vala kedyglen hw̋ feye felet valo yras , ghó̗ró̗gh es deaky es Sydo bethw̋el megh yrwan : Ez az ſydoknak kyrallya .
Eggyk kedyglen azok kezzel , kyk hw̋ velee fyghnek vala , karomlya vala hw̋tet , mondwan : Ha the vagy ah Criſtus , zabadoycz megh tennenmagadat , mynket es .
Felelwen azert aſ maſodyk , rongallya vala hw̋tet , mondwan : The ſem feled yſtent , ky azon karhozathban vagy .
My yollehet ygazan my teetemeenyenk zerent meeltan zenwedwē ; ez kedyglen my gonozt teth ?
Es mond vala Jeſuſnak : Vram , emlekezyel meg en rolam , mykoron ywtandaz {615} the orzagodban .
Es ottan monda hw̋neky Jeſus : Byzon mondom teeneked , ma en velem leez paradyczomba .
Vala kedygh oly mynth hatod hora , es ſetethſeghek leenek mynd ez zeles feldnek zyneen kylencz horaygh .
Es megh homalyoſwla az nap , es az templomnak lellaha ketthe haſada .
Es nagy ffel zowal kyaythwan Jeſus monda : Atyam , the markodban ayanlom az en lelkemeth .
Es ezth meg mondwā , kywe mwlek .
Lathwan azerth Centurio ez leth dolgot , fel magaztataa wr yſtent mondwan : Byzon ez ember ygaz vala .
Es mynd az ſok nep , kyk oth yelen valanak , neezwen ez dolgot , es lathwan  kyk leznek vala , verveen hw̋ meellyó̗ket , es megh ternek vala .
Alnak az hw̋ yſmeró̗y es tawolʼʼ , es az azzonyallatok , kyk kó̗wetteek vala hw̋tet galyleabol , mynd ezeket lathwan .
Es yme egy ember , kynek Joſeff vala newe , ky vala tyzedes , yambor , es ygaz , ez nem enghedet vala az ſydoknak tanaczoknak es dolgoknak , Arymathya newó̗ varaſbol iudeaban , merth hw̋ varya vala yſtennek orzagat :
ez azonnal yarwla pylatuſhoz , es megh keeree Jeſuſnak teſteeth .
Es le veven , takara be hw̋teth gyoczban , es helyheztetee hw̋tet egy wyonnan ky vagot koporſſoban , kyben meegh ſenky nem teetetet vala .
Es vala az ynnepnek eſthy ; es az ynnep nap el kezdetyk vala .
Az azzonyallatok kedyglen , kyk hw̋tet kó̗wetteek vala galyleabol , megh latogatak az koporſſoth , es mykeppen le helyheztettek {616} vala hw̋ teſteet .
Es haza terwen , zerzeenek draga keneteketh ; de az ynnep napon veztegh leenek hw̋ hazoknal az terweennek paranczolattʼʼa zerenth .
Hwzon Negy Cap 
Az hethnek azert elſe napyan yo hollal yewenek el az koporſſohoz , el hozwan az keneteket , kyket zerzettek vala .
Es talalak az kewweth el fordoythwan az koporſſonak zayarol .
Es bel menwen , nem talalak megh oth vrnak hw̋ teſteeth .
Es len  mykoron hw̋ elmeyekben ſapolodnanak raytta , yme azonkezbē keth yffyak megh allanak kezel hw̋ hozyayok ffenes rwhaban .
Mykoron azerth lattak vona hw̋keth , megh feelelmeenek , es le hayttaak hw̋ orczayokat az ffeldre ,
mondanak hw̋nekyk : Myth kereſtek az hallottakkal eeló̗th ee ?
Nynczen eth , de ffel tamadot .
Emlekezyetek megh rola , mykeppen megh mondotta tynektek , mykoron meegh galyleaban vona , mondwan : merth zykſegh embernek el arwlny byneſ nepeknek kezekben , es megh fezwlny , es harmad napon ffel tamadny .
Es ottan megh emlekó̗zeenek az hw̋ bezeederó̗l .
Es azon horaban haza terwen az koporſotwl , megh hyrdeteek mynd ezeket az tyzen egy tanoythw , es mynd az tebby es .
Valana kedyglen Maria Magdalena , es Johanna , es Jacab annya  Maria , es mynd az tebby , kyk hw̋ veló̗k valanak , mondwan ezeket az apoſtoloknak .
Es lattatanak {617} ez bezedek hw̋nekyk  mynt ha el vezet vona ; ezek azert  hogy nem hynek hw̋nekyk .
Peter azert ffel kelwen , fwtameek az koporſſohoz , es be tekeenthwen , la czak az lepedó̗t oth le tewen ; es el teree , el amelkodwan ennenmagaban ez leth dolgot .
Es yme ketten hw̋ kezzelet mennek vala azon napon maſ varaſban , ky vala hathwan latathnee feldre Jerwſalemhez , Emaws newen , zolwan es bezelwen hw̋k es mynd azokrol egymaſnak , kyk mynd terteenttenek vala .
Es len azonkezben  hogy bezeelleneenek , es ennenmagokban kerdezkedneenek .
Jeſus es el kó̗zelghethwen megyen vala hw̋ velek .
Hw̋nekyk zemó̗k kedyglen tartatyk vala , hogy hw̋tet megh ne yſmerneek .
Es monda hw̋nekyk : Kyczodak ez bezeedek , kyket egymaſnak bezeelletek yarwan , es zomorwk vattok ?
Es felelwen eggyk , kynek newe cleoffas , monda : Tennen magad zarandek vagy Jerwſalembó̗l , meegh ſem yſmertted megh , mynemw̋ dolgok lenek hw̋ bennee ez napokban ?
Kyknek ottan monda : Myczodak ?
Es mondanak : Az nazarethbely Jeſuſrol , ky vala nagy proffeta ember , mynden teetemeenyeben es bezedeben hatalmas , mynd yſtennek , mynd embereknek elettek ; es mykeppen el arwlak hw̋tet az papy feyedelmek halalnak karhozattyara , es megh fezeyteek hw̋tet .
My kedyglen remenlyek vala , mert hw̋ vona Izraelnek megh valtoya .
Es mynd ezeknek harmad napya vagyon ma , hogy ezek {618} megh lettenek .
De ennehany azzonyallatok es my kezzelw̋nk megh rettenteenek mynketh , kyk nap keletnek elette voltanak az koporſſonal , es oth megh nem lelwen az teſtet , megh terween mondak : hogy meegh angyalokath es lattanak vona , kyk mongyak hw̋tet eelnye .
Es azonnal el meenenek nekyk my kezzelw̋nk az koporſſohoz , es azonkeppen talalaak  mynt az azzonyok mondak , ennenmagat kedyglen meg nem lelteek .
Hw̋ kedyglen ottan monda hw̋nekyk : Oh heyth es keeſedelmes zyw̋k hynnye myndeneket , kyketh mondottanak az proffetak .
Nem de yllyk vala zenwednye ah Criſtuſnak , es wgy bel menny hw̋ zent dyczó̗ſegheben ?
Es el kezdwen Moyſeſen , es mynd az proffetakon , magyaraz vala hw̋ nekyk mynden yraſokbol , kyk mynd hw̋rola yrwan valanak .
Es el kó̗zelgheteenek az varaſhoz , howa meennek vala , es mwtataa ennen maga meezzebben menny .
Es kezereyteek hw̋tet mondwan : Maragy my velw̋nk , vram , mert be eſthveló̗dyk , es el hayloth ymaran az nap .
Es be mene hw̋ velek .
Es len  hogy mykoron le telepó̗dó̗t vona hw̋ veló̗k , veve az kyneret , es megh aldwan , meg zeghee , es ozttya vala hw̋nekyk .
Es ottan megh nyttatanak hw̋nekyk zemek , es megh yſmereek hw̋tet ; hw̋ kedyglen el enezeek hw̋ zemek eló̗l .
Es mondanak egy maſnak : Nem az my zyw̋nk gheryedez vala ee , mykoron zol vala mynekw̋nk az wton , es ky nythnaa my nekwnk {619} az yraſth .
Es fel kelween azon horaban bel tereenek Jerwſalemben , es talalaak egybe gylekezwen az tyzen egy tanoythwanyokat , myndazokkal , kyk hw̋ veló̗k valanak , mondwā : merth ffel tamadot vrwnk byzonnal , es megh yelent Symonnak .
Hw̋k es bezeellyk vala mynd azokat , kyk terteentenek vona az wton , es mykeppen meg yſmerteek vona az kynyernek megh zegheeſeben .
Mykoron azert ezeket zolnaak , megh allapeek Jeſus hw̋ kezztek , es mōda : Bekeſſeegh hozyatok ,
en vagyok , ne akaryatok ffeelny .
Megh haborodwan azert , es megh rettenwen , mert aloythnak vala kesertetek lathny .
Es monda hw̋nekyk : Myth haborottatok megh , es gondolatok yewnek ffel ty zywetekbó̗l ?
Laſſatok megh en kezeymet , es labaymath , merth thwlaydon en vagyok ; ylleſſeetek , es laſſatok , merth az tyzta leleknek ſem teſthee , ſem taghya nynczen , mykeppen enghem lattok lennye .
Es hogy ezth mondotta vona , megh mwtogataa hw̋nekyk kezeyth es labayt .
De meegh es azok nem hywen , de ynkab czwdalwan eremnek myatta , monda : Vagyon ee vala my enny valo ?
Azok kedyglen eleyben hozanak egy megh ſylth ffel halat es leepes meezet .
Es mykoron eeth vona , hw̋ elettek veven az maradekat , nekyk ozthaa .
Es monda {620} hw̋nekyk : Ezek az bezeedek , kyketh zoltam ty nektek  mykorō meegh veletek voneek , mert zykſeegh bel tellyeſedny myndeneknek , kyk yrwan vannak Moyſeſnek terwenyeben , es az proffetaknak mondaſokban , es az zoltar kenyben en rolam .
Ottan azerth megh nyttaa hw̋ ezó̗keth , hogy erteneek az yraſth .
Es monda hw̋nekyk : Mert yg̋ vagyon megh yrwan : Es yg̋ yllyk vala Criſtuſnak zenwedny , es ffel tamadny hallottaybol harmad napon , es predicallany hw̋ neweeben penitenciat , es byneknek boczanattyat mynden nep kezet , el kezdwen Jerwſalembel .
Ty kedyglen mynd ezekben tanok vattok .
Es en el boczatom en atyamnak ygyeretyt ty reatok ; ty kedyglen yllyetek veztegh ez varaſban , myglen ereſſeg yew ty reatok menybó̗l .
El vyvee azerth hw̋ket kywl az varaſnak Bethanyaban ; es ffel emelwen hw̋ kezeyth , megh aldaa hw̋ket .
Es len , hogy meg aldotta vona hw̋ket , el tawozeek hw̋ thw̋ló̗k , es meegyen vala az eghen .
Hw̋k kedyglen ymadwan hw̋tet , meg tereenek Jerwſalemben nagy eremmel .
Es az napſaghtw̋l foghwa koronked valanak az templomban , dyczerwen es ffel magazthathwan vr yſtent .
Amen .
Wr yſtennek zenth malaztyawal eth vagyon veghe zent lucacz ewangeliomanak .
{621} Prologus In ewangelium Secundum Johannem Ez az Janos ewangeliſta  eegyk wr ieſuſnak zent tanoythwany kezzel , ky zyz valaztateek wr yſtenthw̋l , kyth ymaran hazaſſagra menwen , az menyekzebó̗l hywa el wr yſten , kynek hw̋ zyzeſſeeghenek kethkeppen valo byzonſaga vagyon az zenth ewangeliombol : Egy , hogy hw̋tet Jeſus myndennek felette kyvalthkeppen zeretthe ; maſ , hogy hw̋ zyzeſſeghes zyleyeeth , fyghwen az kerezt ffan , neky alanlotta , hogy az zyzeth zyz tartanaa ; towabba azont ennenmaga es ky yelenthwen , hogy zepletelen vona .
El kezdwen vrnak zyletetyk , ennen maga az ygheet teſtee lenny , es az vylagoſſagot ſetethſegh myat el nem bwrolny nylwan vallya .
Ez ewangeliomot kedegh yraa megh Aſyaban , mynek vtanna Pathmos newó̗ zyghethben lataſarol valo kenyweth megh yrtta vona , hogy kynek wr yſten az zenth yraſban , az az Moyſes kenyweenek {622} eleyn zepletelen kezdetó̗t vetó̗t vona , vgyan azonnak ez zyzēk atala zepletelen veghet tenne hw̋ lataſarol valo yrth kenyweben .
Criſtuſnak mondaſa zerenth : En vagyok , vgymond , alffa et o , kezdet es veeghezet .
Ez azert az Janos apoſtol , ky megh yſmerwen hw̋ halalanak napyat , egybe hywan hw̋ tanoythwanyth effelomban , ſok czoda teetelnek byzonſaga zerent Criſtuſth valwan , es myndennek elette ymaczagot teween , le zalla hw̋ megh aſſott koporſſoyaban , es hw̋ reghy attyok wtan menwen , el nywgoweek .
Azonkeppen mynden halalnak keſerwſeghetwl ydeghen , mykeppen teſty gyarloſaghtw̋l , leeletteteek ydeghen .
Es mynden ewangeſtiaknak vtanna yrtta megh hw̋ ez hw̋ ewangeliomath azon ezentendó̗ben , {623} mykoron yrnanak 
In principio erat verbum , et verbum erat aput Deum , et Deus erat verbum , hoc erat imprincipio aput Deum , oīa per ipſum facta ſūt , et ſine ipſo factnm eſt nichil . Elſew Cap Kezdethben vala yghe , es az yghe vala yſtennel , es yſten vala yghe .
Ez kezdettw̋l foghwa vala yſtennel .
Myndenek hw̋ myatta lettenek , es hw̋ nala== ==nal kyl ſemy nem leth , ky let .
Hw̋ bennee eelet vala , es az eelet vala embereknek vylagoſſaga .
Es az vylagoſſagh ſetethben es vylagoſoyth , es az ſetethſeghek hw̋tet be nem foglalhatak .
Boczattateek ember yſtenttw̋l , kynek newe vala Janos .
Ez yewe tanoſagra , hogy tanobyzonſagot tennee az vylagoſſagrol , hog̋ myndenek hynnēek hw̋ myatta .
Nem vala hw̋ vylagoſſagh , de hog̋ byzonſagot tennee az vylagoſſagrol .
Vala byzon vylagoſſagh , ky meghvylagoſoyth mynden embert yewen ez vylagra .
Ez vylagon vala , es ez vylagh hw̋ myatta lett , es ez vylagh hw̋tet megh nem yſmeree .
Twlaydon enneeben yewe , es hw̋ eenney hw̋tet be nem fogadaak .
Vala mennyen kedegh be fogadak hw̋tet , ada hw̋nekyk hatalmath yſtennek ffyaywa lenny , azoknak kyk hyznek hw̋ neweeben , kyk nem thwlaydon verekbó̗l , Sem teſthnek akarattyabol , Sem ffyrffywnak akarattyabol , de wr yſtentw̋l zylettenek .
Es az yghe teſthe leen , es lakozeek mybennw̋nk ; es latook hw̋neky dyczó̗ſegheeth oly mynt atyanak {624} eegyetleneenek , tellyeſth malazthwal es ygaſſaggal .
Janos byzonſagot tezen hw̋ rola  es kyayttya , mondwan : Ez az , kyt mondok vala : Ky en vtannā yewendó̗ , de en elettem leth ; merth ennalamnal eleeb valo .
Es az hw̋ tellyeſſeghebó̗l vettw̋nk my myndnyayan malaztot es malaztheert .
Mert az terwen Moyſes atal adatot , az malazth kedegh Jeſus criſtus atal leth .
Yſtenth ſoha ſenky nem latta ; hanem czak hw̋ eggyethlenee , ky hw̋ attyanak kebleeben vagyon , hw̋ yelentette legyen megh .
Ez azert Janoſnak byzonſaga , mykoron az ſydo feyedelmek boczatanak Jerwſalembel hw̋ hozya papokat es leuitakat , hogy meg kerdeneek hw̋tet : Te ky vagy ?
Es megh vallaa , es nem tagadaa megh ,
Es megvallaa : mert nem vagyok en Criſtus .
Es megh kerdeek hw̋tet : Ky vagy azert ?
yllyes vagy ee the ?
Es monda : Nem vagyok .
Proffeta vagy ee the ?
Es felele : Nem .
Mondanak azert hw̋neky : Ky vagy hath , hogy feleletet mongywnk azoknak , kyk boczattanak mynket ?
Myt mondaz the magadrol ?
Monda : En az pwztaban kyaytto zoo vagyok : Ygazgaſſatok vrnak hw̋ vtat , mykeppen megmondotta yſayas proffeta .
Azok kedegh  kyk boczathwan valanak , az ffariſeoſok kezzel valanak .
Eſmegh meghkerdek hw̋tet , es mondanak hw̋neky : Myt kereztelz azert , ha the nem vagy Criſtus , ſem yllyes , ſem proffeta ?
Ottan felelee hw̋nekyk Janos , {625} mondwan : En kereztelek vyzben ; ty keztetek vagyon kedegh hw̋ , kyt thy nem twttok .
Hw̋ az  ky en vtannam yevendó̗ , ky en elettem leth , kynek en nem vagyok melto , hogy megh olgyam hw̋ laba belynek zyyath .
Ez dolgok leenek Bethanyaban , Jordan vyzenek maſ feleen , hol yanos kereztel== ==vala .
Maſod napon ennek vtanna lataa Janos Jeſuſth hw̋ hozya yewny , es monda : Yme yſtennek Barana , yme  ky el vezy ez vylaghnak byneeth .
Ez az , kyró̗l mondam : En vtannā yewt ffyrffyw , ky en elettem leth , mert ennalamnal eleeb valo .
Es en nem twdom vala hw̋tet ; de hogy megh yelentethneek yzraelben , annak okaert yettem en ez vyzben kereztelwen .
Es byzonſagot theen hw̋ rola Janos , mondwan : Mert latam yſtennek leelkeet le zalwan menybó̗l , mykeppen az galamboth , es megh marada hw̋ raytta .
Es en nem twdom vala hw̋tet ; de az  ky ede kylde enghem kereztelny ez vyzben , ah mondaa ennekem : Vala kyn latandod yſtennek hw̋ Lelkeet le zalwan menybó̗l  mykeppen az galambot , es raytta megh maradny , ez az , ky zent lelekben kerezttel .
Es en lataam azth , es byzonſagot teek rola , merth hw̋ az yſtennek ffya .
Ennek vtanna valo napon eſmegh al vala Janos es hw̋ tanoythwany kezzel kettó̗ . Es el tekeenthwen lataa Jeſuſt yewny , es monda : Yme  hol az yſtennek Barana .
Es hallak ezth az hw̋ keth tanoythwany zolany , es kó̗wetek ieſuſth .
Hattra fordwlvan {626} azert Jeſus , lata azokat hw̋tet kó̗wethny , es monda hw̋nekyk : Myt kereſtek ?
Azok mondanak hw̋neky : Raby , ky magyaraztatyk meſternek , hol lakozol ?
Ottan monda hw̋nekyk : Yewetek el , es laſſatok .
El meenenek azert , es megh lataak  hol lakozneek , es hw̋ nala leenek az napon .
Vala kedegh oly mynt tyzed hora .
Vala kedegh Andras , Symonnak attyaffya , egy az kettó̗ kezzel , ky hallotta vala Janoſthwl , es kó̗wetteek vala hw̋tet .
Megh talalaa azert ez myndennek elette Symont , hw̋ attyaffyat , es monda hw̋neky : Megh talaltok az meſſyaſth , ky magyaraztatyk Criſtuſnak .
Es vyvee hw̋tet Jeſushoz .
Megh tekeenthwen azert hw̋tet Jeſus , monda : The vagy Symon  Johanna ffya , the hywattatol Ceffaſſnak , ky magyaraztatyk peternek .
Maſod napon azerth akara ky menny galyleaban , es megh talalaa ffylepet .
Es monda hw̋neky Jeſus : Kó̗weſſ enghemeth .
Vala kedeg ffylepp Bethſaydabol , Andraſnak es peternek varaſokbol .
Megh talalaa ffylep Natanaelth , es monda hw̋neky : Kyth meg yrth Moyſes az terwenben es az proffetak , megh talaltok Jeſuſth , Joſeffnek ffyath , Nazarethbel .
Es monda hw̋neky Natanael : Nazarethbó̗l tamadhat ee vala my yo ?
Monda hw̋neky ffylepp : Yewel  es laſſad .
Lathaa azert Jeſus Natanaelth yeween hw̋ hozyaa , es monda : Yme byzon yzraelbó̗l valo ember , kyben czalardſagh nynczen .
Monda hw̋neky Natanael : Honnan yſmerſ enghemeth ?
Felelee Jeſꝰ , es monda hw̋neky : Mynek elette ffylepp hozyam hywna teghed , mykoron vonal az ffyghe ffa alat , yſmertelek teeghedet .
Felelee hw̋neky Natanael , es monda : Meſter , the vagy byzon yſtennek ffya , the vagy yzraelnek kyrallya .
Felelee Jeſus , es monda hw̋neky : Mert mondam teeneked : Latalak theghed az fyghe ffa alat , hyzz ; meeg ennel nagyobakat latz .
Es monda hw̋neky : Byzon byzon mondom tynektek : Lattyatok az menyorzagot megh nylny , es yſtennek angyalyt ffel menny , es le zallany embernek hw̋ ffyara .
Kett Cap Es ennek vtanna harmad napon menyekzek lenek galyleanak kana newó̗ varaſaban , es ot vala Jeſuſnak Annya .
Oda hyvattateek azert Jeſuſ es , es hw̋ tanoythwany es , az menyeghzeben .
Es az bor el fogyathkozwā , monda Jeſuſnak . Annya hw̋neky : Borok nynczen .
Es monda hw̋neky Jeſus : My gondom vagyon rea ennekem es the neked  Azzonyallat ?
nem ywt meegh el az en horam .
Monda ottan hw̋ zyleye az zolgaloknak : Vala myt mondand tynektek , megh tegyetek .
Valanak kedeg oth le teween hat kew vydrek az ſydoknak tyztwlattyok zerenth , foghwan myndenyk keth awagy harom merteketh .
Mōda hw̋nekyk ieſus : Telczeetek be mynd zynw̋l az vydreketh vyzzel .
Es be telteek mynd zynwl .
Es monda hw̋nekyk Jeſus : Mereyczetek {627} ymar , {628} es vygyetek az naznag̋nak .
Es el vyveek .
Mynt azert megh koſtolta vona az naznagy az vyzbó̗l leth Borth , es nem twggya vala  honnan vona ,
az zolgak kedegh twgyak vala , kyk mereytetteek vala az vyzet ,
ottan oda hywa az vew leghent az naaznagy , es monda hw̋neky : Mynden ember elezer yo borth veth hw̋ vendeghy eleeben , es mykoron megh zayoſwlannak , azth , ky alabvalo ; te kedegh megh tartottad az yo borth mynd eddyglen .
Ez czadat tewe myndennek elette Jeſus galyleanak kana newó̗ varaſaban , es ezenkeppen yelentte oth kywe hw̋ dyczó̗ſegheet , es hynek hew benne hw̋ tanoythwany .
Annak vtāna le zalla kaffarnaomba hw̋ , es hw̋ zyleye , es attyaffyay , es hw̋ tanoythwany , es oth lakozanak egy kewes ydeyglen .
Es ymaran kó̗zel vala az ſydoknak hoſweth ynnepek , es ffel meene Jeſus Jerwſalemben .
Es talala az templomban arwlwan yohokat es ekreketh es galambokath , es penz valtokath ylwen .
Es mykoron zerzeth vona oly mynt oſtorth kyſ kó̗telekbó̗l , mynt ky hanya az templombol hw̋ yohokat es ekreket , es az penz valtoknak penzeket el ó̗nthe , es aztalokat ffel ythee .
Es azoknak , kyk galambot arwlnak vala , monda : Vygyetek ky ezeket eennen , es ne tegyetek ez en atyamnak hazaath kereſkó̗dó̗knek hazaya .
Megh emlekó̗zeenek kedegh rola hw̋ tanoythwany , mert vgy vagyon megh yrwan : Az the hazadnak zerelme eewe megh enghemeth .
{629} Feleleenek azert az ſydok , es mondanak hw̋neky : Mynemw̋ yegyeket mwtacz mynekewnk , merth ezth tezed ?
Felele Jeſus , es mōda hw̋nekyk : Tó̗ryetek el ez templomot , es harmad napon ffel eppeytem hw̋tet .
Mondanak azert az Sydok : Negywen es hat eztendeegh rakattatoth ez templom , es the harmad nap ffel eppeyted hw̋tet ?
Jeſuſ kedeg mongya vala hw̋ teſteenek templomarol .
Mykoron azert ffel tamadot vona hallottaybol , megh emlekó̗zeenek rola hw̋ tanoythwany , merth ezth mongya vala , es hynek az yraſnak es hw̋ bezeedenek , kyth mondot vona ihūs .
Mykoron azert vona Jerwſalemben az hoſwethnak ynnepe napyan , ſokak hynek az hw̋ neweeben , lathwan az czodakat , kyket tezen vala .
Jeſus kedegh nem hyzy vala ennenmagat hw̋nekyk , azert  hogy hw̋ myndeneketh yſmernee , es nem vala zykſeegh hw̋neky , hogy vala ky byzonyſagot teeg̋en az emberrel ; merth hw̋ yol twgya vala , my vona az emberben .
Harom Cap Vala azert egy Nicodemus new ember az zerzeteſek kezzel , az ſydo nepnek feyedelme .
Ez yewe Jeſuſhoz eeyel , es monda hw̋neky : Rabby , az az meſter , twgyok  hogy yſtenttw̋l yettel ; mert ſenky ez yegyeket nem tehety , kyket the teez , hanem ha yſten leend hw̋ vele .
Felele Jeſus , es monda hw̋neky : Byzon byzon mondom te neked , hanem ha ky wyonnan zyletendyk maſodzer , nem lathattʼʼa yſtennek orzagat .
Monda hw̋neky Nicodemus : Hogyhogy zylethetyk ember maſodzer , mykoron veen le̋end ?
nem de be mehet ee hw̋ Annyanak meheben maſodzer es wyonnan zylethny ?
Ottan felelee ieſus : Byzon byzon mondom {630} teneked , hanem ha ky wyonnan zyletendyk vyztw̋l , es zent lelektw̋l , nem mehet be yſtennek orzagaban .
Mert ha ky teſttw̋l zyletyk , teſth czak az ; es ky lelektw̋l zyletyk , lelek az .
Ne czodallyad  merth mondam teneked : zykſeegh tynektek wyonnan zylethnetek .
Az leelek , hol akar , oth lehel ; es hew zawat hallod , de nem twdod  honnan yeyen , es howa mennyen ;
ezenkeppen vagyon mynden , ky lelektw̋l zyleteth .
Felelee Nicodemus , es monda hw̋neky : Hogyhogy lehethnek mynd ezek ?
Monda Jeſus es hw̋neky : Te meſter vagy yzraelben , es ezeketh ſem twdod ?
Byzon byzon mōdom teneked : merth kyt twdwnk , zollok , es kyth latwnk , vallyok ; es az my byzonſaghynkath nem vezytek .
Ha ez feldyeket mondottam tynektek , es nem hyzytek , hogy hogy ynkab ha menyeyeketh mondandok , hyzytek ?
Senky nē menth ffel menyben , hanem ky menybó̗l zallot le , embernek hw̋ ffya , ky menyben vagyon .
Es mykeppen Moyſes ffel magaztataa az kygyoth az pwztaban , azonkeppen kel ffel magaztathny embernek ffyanak , hogy mynden  ky hw̋benne hyzen , el ne vezyen , {631} de erek elettre mennyen .
Mert nem boczatta yſten az hw̋ ffyat ez vylagra , hogy megh yteellye ez vylagot , de ynkab hogy ydw̋ezwllyen ez vylagh hw̋ myatta .
Vala ky hw̋ benne hyzen , az megh nem yteeltetyk ; ky kedegh nem hyzen , ymaran az megh yteelteteth , merth nem hyzen yſtennek egyetlen egy ffyanak neweben .
Ez azerth az yteeleth , mert vylagh yewe ez vylagra , es ynkab zereteek emberek az ſetethſeghet , honnem az vylagot ; merth gonozok valanak az hw̋ myvelkó̗dettyek .
Mert mynden , ky gonozwl mywelkó̗dyk , gylw̋ly az vylagoth , es nem yew az vylagra , hogy meg ne feddeſſenek hw̋ teetemeny ; ky kedegh ygazan myvelkó̗dyk , az vylagra yew , hogy kywe nyllʼʼanak hw̋ teetemeny ; merth yſten zerent lettenek .
Annak vtanna yewe Jeſus hw̋ tanoythwanywal Judeanak feldeere , es oth mwlath vala hw̋ veló̗k , es kereztel vala .
Janos es kedegh kereztel vala ennonnak velgyen  Salymhoz kezel , merth ottogyan ſok vyzó̗k vala ,
oda yewnek vala azert  es megh kereztelkednek vala .
Mert meegh nem vytettetó̗th vala Janos az temleczben .
Kerdeeſ tamada azert az ydeben Janoſnak tanoythwany kezet es az Sydok kezet az kerezthſeghnek tyztwlattyarol .
Es yeweenek Janoſhoz , es mondanak hw̋neky : Meſter , yme  ky teeveled vala az yordan vyzee mellet , kyrel the byzonſagoth theel , eth vag̋on , es kereztel , es myndenek hozya yewnek .
Ottan felele Janos , es monda : Semyt nem ve het {632} ember ollyath , ha nem ha menybó̗l adatandyk hw̋neky .
Ty magatok byzonſaghym vattok  kyt mondeek : Nem vagyok en Criſtus , de merth czak boczattattam hw̋ elette .
Kynek yegyeſe vagyon , vó̗leghen az ; az velegheennek kedegh barattya , ky elette aal , es halgattya hw̋teth , eremmel ew̋rw̋l az vó̗leghennek bezeedeert .
Azerth ez en nagy eremem maſtan betellyeſedeth .
Hw̋tet zykſeegh newekedny , enghem kedegh megh kyſſebw̋lny .
Ky few̋lw̋l yewt , myndennek felette vagyon ; ky ez feldbó̗l vagyon , feldró̗l zol .
De ky menybó̗l yewt , myndennek felette vagyon .
Es kyth latot  es halloth , azth zollya , es ah hw̋ byzonſagat ſenky nem vezy .
Az kedegh , ky veendy az hw̋ byzonſagat , megh yegzette , merth az vr yſten Byzonſagh .
Mert kyth yſten boczatot , yſtennek hw̋ Bezeedeet zollya ; merth nem meertek zerent agg̋a wr yſten az hw̋ zent lelkeeth .
Az atya zerethy hw̋ ffyat , es myndent hw̋ kezeeben boczatot .
Vala hyzen hw̋ ffyaban , annak erek eelete vagyon ; ky kedegh hytethlen leend hw̋ ffyanak , az nem lath eeletet , de yſtennek hw̋ haraghya lakozyk hew raytta .
Neegy Cap Hogy azert megh yſmertte vona Jeſus azth , merth megh hallottaak az ffaryſeoſok , hog̋ Criſtus teeb tanoythwanyokat tezen , es kerezttel  honnem mynt Janos , yollehet maga Jeſus ne kereztelnee , hanem czak az {633} hw̋ tanoythwany , el hagyaa iudeath , es meene galyleaban .
Kel vala kedeegh hw̋neky meenny Samarianak atala .
Ywta azert Samarianak varaſabā , ky neweztetyk Sykarnak , az mayorhoz kó̗zel , kyth adot vala Jacob Joſeffnek , hw̋ ffyanak .
Vala kedegh oth Jacobnak kwta .
Jeſus azerth megh faradwan ah yaraſban , yl vala oth az kwth feleth .
Vala kedegh oly mynt hatod hora ,
yewe el Samariabol egy azzonyallat vyzet mereyteny .
Es monda hw̋neky Jeſus : Agy ynnō ennekem .
Mert az hw̋ tanoythwany el mentenek vala az varaſban , hogy eeledelth veenneenek .
Monda azert hw̋neky az Samariabely azzonyallath : Myre keerz the en thw̋lem ynnod , hol the Sydo leegy , ky Samariabely azzonyallat vagyon ?
mert nem eelnek eggyw̋t az ſydok Samariabelyekkel .
Felele Jeſus , es monda hw̋neky : Ha the thwdnaak yſtennek ayandekat , es kyczoda az , ky maſtan teneked mongya : Agy ynnom ennekem , netalantal the eleeb keernel hw̋ thw̋le , es eeló̗ vyzet adot vona teeneked .
Monda hw̋neky az azzonyallat : Vram , ynǵen nynczen  myben mereycz , es az kwth ygen meely ; azert honnan vagyon eeló̗ vyzed ?
Nem de nagyob vagy ee the az my atyanknal , Jacobnal , ky mynekw̋nk atta ez kwtat ,
hw̋ es ebbó̗l yth , es az hw̋ fyay es hw̋ barmay es ?
Felele Jeſus , es monda hw̋neky : Mynden , ky ez vyzben yzyk , eſmegh megh zomeehw̋l ; ky kedeg yandyk az vyzbó̗l , kyt en adok hw̋neky , nem zo mehwl {634} megh azwtan , de az vyz , kyt en adandok hw̋neky , lezen hw̋benne ky folyo kwth fe̋wee az erek eelettre .
Monda hw̋neky az azzonyallat : Vram , ad ennekem az vyzet , hogy ne zomehwllak megh , es ne yewyek ede mereytteny .
Monda hw̋neky Jeſus : Meny el , hyd ede the vradat , es yew the es ede .
Felele azzonyallat , es monda hw̋neky : Nynczen vram .
Monda hw̋neky Jeſus : Yol mondad  hogy : nynczen vram . Merth hewt vrad volt , es az  ky maſth vagyon , nem the vrad ; azth azert ygazan mondad .
Monda hw̋neky az azzonyallat : Vram , latom en , merth the proffeta vagy .
Az my atyaynk ez hegyen ymathkoztanak , ty kedegh mongyatok , hogy Jerwſalemben vagyon az hely , hol ymathkoznya kell .
Monda hw̋neky Jeſus : Azzonyallat , hyg̋ ennekem , mert el yewt az hora , hogy ſem ez hegyen , ſem Jerwſalemben nem ymagyatok en atyamath .
Ty azt ymagyatok , kyt nem twttok : my kedeg ymagyok azt , kyt twdwnk ; mert az ydveſſeegh az Sydok kezzel vagyon .
De el yewt az hora , es maſth vagyon , mykoron az ygaz ymagyak en atyamath leelekben es ygaſſaghban ; merth az en atyam es ollyanokat kereſ , kyk ymagyak hw̋tet .
Leelek az wr yſten , es azok  kyk hw̋tet ymagyak , lelekben es ygaſſaghban kel ymadny .
Monda hw̋neky az azzonyallat : Twdom  hogy el yewt az meſſyas , ky Criſtuſnak mondatyk ; mykoron azert az elyewend , hw̋ mynekwnk myndent meghhyrdet .
Monda hw̋neky Je ſus : {635} En vagyok , ky zolok te veled .
Es azonnal el ywtanak az hw̋ tanoythwany , es czodallyak vala , merth az azzooyallattal bezeellenee ; de maga ſenky nem mondaa : myth kerez , awagy myth zolaz hw̋ vele ?
Oth hagyaa azert az azzonyallat hw̋ vydret , es el meene az varaſban , es mynd megh monda az neepeknek : Yewetek el , es laſſatok az embert , ky myndent megh monda ennekem , vala myt tettē ;
nem de hw̋ legyen az Criſtus ?
Ky fwtanak azert az varaſbol , es hozya yewenek .
Azonkezben keryk vala hw̋tet hw̋ tanoythwany , mondwan : Meſter , eegyel .
Hw̋ kedegh monda nekik : Ennekem vagyon ethkem  kyt eegyem , kyt thy nem twttok .
Mondnak vala azert hw̋ tanoythwany egymaſnak : Nem de vala ky eenny hozot ee hw̋neky ?
Monda ottan hw̋nekyk Jeſus : Az en eethkem az , hogy en atyamnak akarattyat theegyem , ky enghem boczatot , hogy az hw̋ dolgat el veeghezyem .
Nem de thy mong̋atok  hogy meegh neegy honapok vannak , es ymaran az aratas el yewth ?
Yme  mondom tynektek : Emellyetek ffel thy zemeteketh , es laſſatok tartomanyokath , merth feyerek ymaran az arataſra .
Es ky arath , ywtalmaat veezy , es gymelczet gyeyth az erek eelettre , hogy az es  ky veth , az es  ky arath , egyetemben erw̋llyenek .
Ebben fygh az ygaz bezeed : mert eegyeb az  ky veth , es egyeb  ky arath .
En kyldettelek tyteketh arathny , kynek thy nē mwkalkottatok ; eegyebek mw kalkottanak , {636} es ty hw̋ mwkayokban bel mentetek .
Az Samaritanoſoknak varaſokbol akoron ſokan hyweenek hw̋ benne az azzonyallathnak byzon bezeedenek myattan : mert megh mondaa ennekem , vala myt tettem .
Mykoron azerth hw̋ hozya yettenek vona az Samaritanoſok , keerek hw̋tet , hogy nalok maradna .
Es keth napon leen hw̋ nalok .
Es anneewal teb hyn hw̋ benne ennen bezeedeerth .
Es mondnak vala az azzonyallathnak : Merth ymaran nem az the bezeedó̗derth hyzyek , de kyketh nagyoban my== ==maghwnk hallottwnk , es twgyok , merth ez ez vylaghnak byzon megh valtoya .
Azert keth napok vtan vkywe meene eennen , es meene galyleaban ; merth ennen maga Jeſus Byzonſagoth theen rola , hogy egy proffetanak es nē vona tyzteſſeghe hw̋ hazayaban .
Mykoron azert ywtottak vona be galyleabā , tyzteſſegghel fogadak be hw̋tet az galyleabelyek , mykoron myndeneket lattanak vona , kyket tetth vona Jeſus Jerwſalemben az ynnep napon , merth hw̋k es ffel mentenek vala az ynnep napra .
Yewe azert eſmegh galyleanak kanayaban , hol az vyzet borraa valtoztatta vala .
Es az ydó̗ben egy kyſ kyralʼʼ , kynek hw̋ ffya megh korwlth vala kaffarnaomba .
Ez hogy hallotta vona , mert Jeſus el yewt Judeabol galyleaban , hozya meene , es keeree hw̋tet , hogy le zallana , es megh vygaztanaa az hw̋ ffyat , mert ymaran megh kezd vala halny .
Monda azert Jeſus hw̋neky : Hanem ha yegyeket es czo dakat {637} latandotok , nem hyztek .
Monda ottan hw̋neky az kyſ kyralʼʼ : Vram , zalʼʼ le , mynek elette megh hallyon az en ffyam .
Monda hw̋neky Jeſus : Meny el , az the ffyad eel .
Hyn az ember az bezeednek , kyth monda Jeſus , es el eredee .
Mykorō ymaran le zallot vona , eleybe keleenek hw̋ zolgay , es megh yelentheek hw̋neky mondwan : merth az hw̋ ffya eelnee .
Kerdy vala azert az horath hw̋ thewló̗k , kyben megh yobbw̋lth vona .
Es mondanak hw̋neky : merth teghnapy heted horan hagyaa el hw̋tet az few faydalom .
Merth yſmeree azert hw̋tet az hw̋ attya , merth azon hora vala , kybē mondaa hw̋neky Jeſus : az the ffyad eel .
Es hywe hw̋ es mynd hw̋ tellyes haza .
Ez czodat teewe maſodzer Jeſus , mykoron yewt vona Judeabol galyleaban .
Ewth Cap Ennek vtanna leen az ſydoknak ynnepe napyok , es mene ffel Jeſus Jerwſalemben .
Vagyon kedegh Jerwſalemben egy probatyka tho , ky ſydo nelwen hywattatyk Bethſaydanak , kynek hewt kappwya vagyon .
Ezekben fekzyk vala nagy ſokſaghw koor betegh , vakok , Santak , azottak , varwan az vyznek yndwlattyath .
Merth wr yſtennek le zall vala az thoban ydew zerent , es megh yndwl vala az vyz ; es , ky elezer az thoban zalhatot vona , hw̋ yndwlattyanak vtanna , megh vygazyk vala , akar mynemw korſſaghban volt vona .
Vala kedegh egy {638} ember oth , kynek harmyncz n̋olcz eztey vona az beteghſeghben .
Hogy ezth latta vona Jeſus oth fekw̋ny , es megh yſmertee vona , mert ymaran ſok ydey vona , monda hw̋neky : Akarz ee megh vygazny ?
Monda hw̋neky az koor : Vram , emberem nynczen , hogy , mykoron megh haborodandyk az vyz , belee vygyen enghemet ; mykoron en oda ywtot , maſ zal en elettem belee .
Monda hw̋neky Jeſus : Kellʼʼ ffel , ved ffel the agyadat , es yary .
Es azonnal megh vygazeek az ember , es ffel veeven hw̋ nozolyayat , yar vala .
Vala kedegh ynnep azon napon .
Mondnak vala azert az Sydok annak , ky megh gyogywlt vala : Ynnep vagyon , nem yllyk ma teeneked the agyadat ffel venny .
Ottan felele hw̋nekyk , es mōda : Ky enghem megh vygazta , az monda : Ved ffel the agyadat , es yar'' .
Az kedegh , ymaran megh vygazot vala , nem twgya vala  ky vona , merth Jeſus el nyomotot vala az ſokaſſagh kezzó̗l , kyk oth valanak .
De annak vtan̄a megh talala hw̋tet az templomban , es monda hw̋neky : Ym  meg vygaztal , ymaran towabba ne akar'' vethkezny , hogy gonozban ne tertenn̋eek dolgod .
El meene ottan az ember , es megh mondaa az ſydoknak , hogy Jeſus vona , ky megh vygaztotta vona .
Annak okaert haborgattyak vala hw̋tet , mert eellyeneket ynnep napon tezen vala .
Jesus kedegh felele hw̋nekyk : Az en atyam ez may napygh mwkalkodyk , en es mwkalkodom .
Ez ellyen mondaſert nagyoban ke reſyk {639} vala hw̋tet az ſydok halarra , {} mert nem czak hogy az ynnepeth megh feyty vala , de annak felette yſtent es attyanak monda vala , yſtenhez haſonlathwan ennen magat .
Felele azert Jeſus , es monda hw̋nekyk : Byzon byzon mondom tynektek , merth nem tehet az ffyw ennen magatwl vala myth , kyt latangya hw̋ attyat tenny  mert vala myt az tezen , az ffyw azonkeppen azt tezy .
Mert az atya zerety az hw̋ ffyath , es myndent megh mwtat hw̋neky , kyth hw̋ tezen ; de meegh annal es nagyobbat mwtat megh hw̋neky , hogy thy czodallyatok
. Mert mykeppen az atya hallottakat tamazt  es eelezth : azonkeppen az ffyw es , kyket akar , megh eelezth .
Az atya ſenkyt ſem yteel , de mynden yteeletet az ffywnak adot , hogy myndenek tyztelleek az ffywt , mykeppen tyztelyk az atyat .
Ky az ffywt nem tyztely , nem tyztely az az atyath es , ky hw̋tet boczatta .
Byzon byzon mondom tynektek , mert vala ky az en bezeedemet halgattya , es hyzen annak , ky enghem boczatot , annak erek eelete vagyon , es az yteelettre nem yew , de az halarrol elettre meegyen .
Byzon byzon mondom tynektek , merth el yewt az hora , es maſth vagyon , mykoron az hallottak hallyak yſtennek ffyanak zawath , es kyk hallangyak , megh eelednek .
Mert mykeppen az {639} atya eeleteth tarth ennen magaban , azōkeppen az hw̋ ffyanak eeletet adot tarthany ennen magaban ; es hatalmat adot hw̋neky yteeletet es tenny , {640} mert embernek ffya hw̋ .
Ne akaryatok czodalny ezth , merth el yewt az hora , kyben myndenek , kyk hw̋ koporſſoyokban vannak , hallyak yſtennek ffyanak zawat .
Es eló̗we yewnek , kyk yoth tettek eelethnek ffel tamadaſaara ; kyk kedegh gonozth tettenek , yteelethnek ffel tamadaſaara .
Semyt nem tehetek en enmagamtwl .
De a myth hallok , azth yteelem , es az en yteeletem ygaz , merth nem kereſem az en akaratomath , de annak akarattyath , ky enghem boczatot .
Ha en byzonſagot tezek en magamrol  az en byzonſagom nem ygaz .
Maſ az , ky byzonſagot tezen en rolam , es nylwan thwdom  hogy ygaz az hw̋ byzonſaga , kyt en rolam tezen 
Ty boczatatok Janoſhoz , es byzonſagot theen az ygaſſaghrol ; en kedegh nem vezek embertw̋l byzonſagoth ;
ezth azert mondom , hog̋ czak thy ydwezw̋llyetek .
Az vala egghew es vylagoſoytho zewethnek ; thy kedegh akaratok egy horayglen ewrw̋lny az hw̋ vylagoſſagaban .
Ennekem nagyob byzonſagom vag̋on Janoſnal .
Merth az dolgot , kyt ennekem adot en atyam , hogy el veghezyek , vgyan azonok byzonſagot theznek en rolam , merth atyam boczatot enghemet .
Es en athyam , ky enghem boczatoth , hw̋ es byzonſagot teth en rolam ; kynek ſem zawat nem hallottatok vala mykoron , ſem zyneet nem lattatok .
Es az hw̋ bezeede nynczen ty bennetek maradwan , mert kyth hw̋ boczatoth , annak thy nem hyztek .
Han nyatok {641} ffel az zent Iraſth , merth thy aloyttyatok azokban lenny az erek eelethnek ; azok azerth , kyk mynd byzonſagot teznek en rolam ; meegh ſem akartok yewny en hozyam , hogy ydwezw̋llyetek .
Dyczeſeghet embertw̋l nem vezek ; de en megh yſmertelek tyteketh , merth nynczen yſtennek zeretety thy bennetek .
Yme  en yettem en atyamnak neweeben , es nem veetek enghemet ; ha maſ yewend ennen maganak neweeben , azth be fogagyatok .
Hogy hyhetytek thy , kyk egy maſthwl kereſtek dyczeſeeghet , es az erek dyczó̗ſegheth , ky twlaydon czak yſtenthw̋l vagyon , nē kereſytek ?
Ne alohatok azth , hogy en tyteketh be vadollak en atyamnal ; vagyon  ky vadollyon , Moyſes , kyben ty vetetteetó̗k remeenſeghtó̗ket .
Merth ha hynneetek Moyſeſnek , netalantal hynneetek ennekem es ; merth en rolam yrth hw̋ .
Ha kedeg az hw̋ yraſynak nem hyztek , mykeppen hyztek az en bezeedymnek ?
Hatod Cap Ennek vtanna meene el Jeſus Galyleabely tenghernek atala , ky mondatyk Thyberiadis .
Es kó̗wethy vala hw̋tet nagy ſokaſſagh , merth lattyak vala az czodakath , kyketh tezen vala azokon , kyk korſſaghban volnanak .
Meene ffel azerth az hegyre ieſus , es oth yl vala hw̋ tanoythwanywal .
Vala kedegh kó̗zel az hoſweeth , az Sydoknak ynnepek napya .
Mykoron azert ffel emelt te {642} vona Jeſus hw̋ zemeyth , es latta vona , merth nagy ſokaſſaagh yewth vona hw̋ hozya , ottan monda ffylepnek : Honnan vegyw̋nk enny kynyereth , hogy mynd ezek eegyenek ?
Azth kedegh mongya vala keſerthwen hw̋teth , merth hw̋ twgya vala  myt vona teendó̗ .
Felelee hw̋neky ffylep : Keth zaaz penz== ==ara kynyer nem eelegh ezeknek , hog̋ kynek mynd keweſ ywthna bennee .
Monda hw̋neky egy hw̋ tanoythwany kezzel , kynek Andras vala newe , Symon peternek attyaffya : Vagyon eth egy gyermek , kynek ewth arpa kynyere vagyon , es keth halaczkaya ; de azok myczodak eenny neep kezeth ?
Monda azerth Jeſus : Telepó̗tteſſeetek lee az nepeketh .
Vala kedegh ſok zeenaſy az helyen .
Le telepó̗deenek azerth zamal oly mynth hewt ezer ember .
Veve azert Jeſus az kynyereketh , es mykoron megh aldotta vona , el ozthaa az le telepó̗dó̗th nepnek ; azonkeppen az halaczkakbó̗l es , meennyeth akarnak vala .
Hogy kedegh megh eeleghó̗ttenek vona , monda hw̋ tanoythwanynak : Gyeyczeetek ffel , kyk el marattanak , az morſalekokbol , hogy el ne vezyenek .
ffel gyeytheek azert , es tyzenketh koſſarokath gyeyteenek be az morſalekokbol , kyk el hw̋llottanak az hewt kynyerekbó̗l es keth halaczkakbol .
Az nepek azert , hogy lattak vona ez czodath , kyt oth teth vona , mondnak vala : Merth ez az byzon proffeta , ky yewendó̗ ez vylagra .
Jeſus azert mynt megh yſmertte vona  mert {643} yewendó̗ , hogy hw̋teth ffel ragadnaak , es kyrallya teenneek , eſmegh ffel fwtha ennen maga az hegyre .
Mykoron azert eſthwe leth vona , az hw̋ tanoythwany az tengherre keleenek .
Es mykoron be haghtak vona az hayobā , yeweenek az tengher atal kaffarnaombā ; es hogy be ſetetw̋lth vona , meegh ſem yewth vala hw̋ hozyayok Jeſus .
Az tengher kedegh , laſſaban zel tamadwan , fel yndwl vala .
Mykoron azert be eweztenek vona oly mynth hwzon ewt awag̋ harmyncz lepeſneere , latak Jeſuſth yarwan ah tengheren , es ymaran az hayohoz kó̗zel lenny , es megh feelelmeenek .
Hw̋ azerth monda nekyk : En vagyok , ne akaryatok feelny .
Akaraak azerth hw̋tet ah hayoban venny , es ottan az parttra ywta ky  howa meegyen vala .
Maſod napon az ſeregh , ky az tenghernek maſ feleen vala , lataa  hogy maſ hayo oth nynczen  hanem czak az eegg̋ , Es hogy Jeſus nem menth vona be az tanoythwanyokkal az hayoban , de czak ennen magok az tanoythwanyok meentenek vona atal .
Yeweenek kedegh az maſ hayok thyberiadebó̗l , hol oth az kynyereth etteek vala , halath adwan yſtennek .
Mykoron azert lattaak vona az nepek , hogy Jeſus nem oth veló̗k , ſem az hw̋ tanoythwany , hayoczkakra keleenek , es kaffarnaomba yeweenek kereſwē Jeſuſth .
Es mykoron az tengher elwe talaltak vona megh hw̋tet , mondanak neky : Raby , mykoron yettel ede ?
Felele hw̋nekyk Jeſus , es monda : Byzon {644} byzon mondom tynektek : Nem azert hogy az czodakat lattatok , de hogy az kynyerekbó̗l megh eeleghó̗ttetek  es ettetek .
Kereſſetek ne oly eethket  ky el vezz , de ky megh  marad az erek eelettre , kyt embernek ffya aad tynektek ; mert ezth yegzette megh yſten .
Mondanak azert hw̋neky : Myth teegyw̋nk , hogy yſtennek dolgath tegyek ?
Felelee Jeſus , es monda hw̋nek : Ez az yſtennek dolga , hogy hyggyetó̗k abban  kyt boczatot hw̋ .
Mondanak azert hw̋neky : Mynemw̋ yegyet teez azerth the , hogy hyggywnk teeneked ?
myth mywelkó̗dó̗l ?
Az my reghy atyaynk meennath eettenek az pwztaban , mykeppen megh vagyon yrvan : Menybó̗l adoth hw̋nekyk kynyereth eennyó̗k .
Monda azert hw̋nekyk Jeſus : Byzon byzon mondom tynektek , nem moyſes adoth tynektek kynyereth menybó̗l , de az en atyam adot tynektek byzon kynyereth menybó̗l .
Merth az az ygaz kynyr , ky menybó̗l zallot lee , es ez vylaghnak eeleted aad .
Mondanak azert hw̋neky : Vram , myndenkoron az kynyeret aggyad mynekw̋nk .
Monda azert hw̋nekyk Jeſus : En vagyok az eelethnek kynere ; ha ky en hozyam yew , az megh nem ehó̗zyk , es ky en bennem hyzen , az megh nem zomehozyk .
De mondam tynektek : merth ymaran lattatok enghemeth , es nem hyttetek .
Myndent , vala myt aad ennekem en atyam , en hozyā yew , es azth  ky en hozyam yew , kywe nem yzem .
Merth azert zallottam le menybó̗l , nem hogy az {645} en akaratomath teegyem , de az akarattyath , ky enghem boczattoth .
Ez azert az en atyamnak akarattya , ky enghem boczatot , hog̋ myndenth , vala myth adot , ſemyth hw̋ benne el ne vezeſſek , de ffel tamazyam hw̋tet az vtolſo napon .
Zwggodnak vala azert azon az Sydok , hogy azth mondotta vona : En vagyok az eeló̗ kynyr  ky menybó̗l le zallottam ; es mondnak vala : Nem de ez ee Joſeffnek ffya , kynek my nalwnk vannak mynd attya  Annya ?
Mykeppen mongya azert ez : mert menybó̗l zallottam le ?
Felele azerth Jeſus , es monda hw̋nekyk : Ne moroghyatok eg̋maſra .
Senky nem yehet en hozyam , hanem ha atyam , ky enghem boczatot , vonangya hw̋tet , es en fel tamaztom hw̋tet az vtolſo napon .
Mykeppen yrwan vagyon a' proffetakban : Myndenek tanwltak leeznek yſtennel .
Mynden , ky en atyamtwl myth halloth  es tanwlth , en hozyam yew .
Nem azert  hogy atyamath latta vona lala ky , hanem czak az yſtenttw̋l vagyon , az latta en atyamath .
Byzon byzon mondom tynektek : mert ky en bennem hyzen , erek eeletee vagyon .
En vagyok az erek eelethnek kynyere .
Az thy reghy atyatok meennath eethtek az pwztaban , es megh holtanak , de ez az menybó̗l le zalloth kynyr , hogy ha ky hw̋benne eyendyk , megh ne hallyon .
En vagyok az eeló̗ kynyr , ky menybó̗l le zallottam .
Ha ky ez kynyrben eyendyk , erekke eel ; es az kynyr , kyt en adok , en teſtem az , ez vylaghnak eelete erth .
{646} Vetekednek vala azert raytta az Sydok , egy maſnak mondwan : Hogy adhattya ez az hw̋ teſteeth megh eennywnk mynekwnk ?
Monda azert hw̋nekyk Jeſus : Byzon byzon mondom tynektek , ha nem eyendyk tek embernek ffyanak teſteeth , es az hw̋ veereeth nem yangyatok , nem lezen erek eelet tybennetek .
Vala ky az en teſtemeth eezy , es az en veremeth yzya , annak erek eletee vagyon , es en ffel tamazttom hw̋tet az vtolſo napon .
Merth az en teſtem byzon eetel , es az en verem byzon ytal .
Ky az en teſtemeth eezy , es az veremeth yzya , en bennem lakozyk , es en hw̋ benne .
Mykeppen boczatot enghem en eeló̗ atyam , azonkeppen en es eeló̗k en atyamerth , es ky eezen enghemet , az es eel en erettem .
Ez azerth az kynyr , ky menybó̗l le zallot .
Nem mykeppen az thy reghy atyatok meennath eettek , es megh holtak .
Ky ez kynyeret eezy , erekke eel .
Ez bezeedeket mondaa Jeſus , az Synagogaban tanoythwan kaffarnaomban .
Sokak azert halwan ezeket hw̋ tanoythwany kezzel , mondanak : Yghen kemeen ez bezeed , es ky halgathattya hw̋tet ?
Twdwan azerth Jeſus ennen magaban , merth zwggodnanak azon hew tanoythwany , monda hw̋nekyk : Ez mondas tantoroyth ee megh tyteket ?
Ha azerth latangyatok embernek hw̋ ffyath ffel meenny , hol elezer vala ?
Merth lelek az , ky megh elevenó̗yth , az teſth ſemyth ſem haznalhath .
Az bezeedek , kyketh en zoltam tynektek , le lek {647} es eeleth .
De vannak nekyk thy kezzeletek , kyk nem hyznek .
Mert yol twgya vala azok kezdettw̋l foghwan Jeſus , kyk hywek volnanak , es ky el arwlna'' hw̋tet .
Es mongya vala : Annak okaert mondam tynektek : Mert ſenky nem yeheth en , hanem ha en atyamttwl le̋end adathwan hw̋neky .
Azert attwl foghwa az bezeednek okaerth ſokakh meeneenek hattra , el hagywan Jeſuſth , hw̋ tanoythwany kezzel , es nem yarnak vala ymaran hew velee .
Monda azerth Jeſus az tyzenkettó̗nek : Nem de ty es el akarattok ee hadny ?
Monda hw̋neky Symon peter : Vram , kyhez meegywnk ?
Erek eelethnek ygheye vagyon nalad .
My es azth hyzyek , es megh yſmertek , merth te vagy az criſtus , yſtennek ffya .
Monda ottan hw̋nekyk Jeſus : Nem de en tyteketh tyzen ketten valaztottalak , es egy ty kezzeletek erdegghee leth ?
Mongya vala kedeeg ezth Judaſ Scariothrol , mert ez arwllya vala el hw̋teth yewendó̗re .
Heeth Cap Ennek vtanna yar vala Jeſus Galyleaban , mert nem akar vala Judeaban yarny , myerth halarra kereſyk vala hw̋tet az Sydok .
Vala kedeegh kezel az Sydoknak ynnepek napya .
Mondanak azerth hw̋neky hw̋ attyaffyay : Meeny el eennen eſmegh Judeaban , hogy az the tanoythwanyd es laſſaak the dolgaydat , kyketh theez .
Mert ſenky nem kywan vala myth tythkon tenny , es {648} ennen maga nylwan lenny .
Ha eellyen dolgokat teez , yelencz megh tennen magadat ez vylaghnak .
Merth meegh hw̋ attyaffyay es nem hyznek vala hw̋ bennee .
Monda azert hw̋nekyk Jeſuſ : Az en ydó̗m meglen el nē yewth ; az thy ydetó̗k kedeegh myndenkoron keezen vagyon .
Nem gylelheth tyteketh ez vylagh , enghem kedegh gyló̗l ; merth en byzonſagot tezek hw̋ rola , merth az hw̋ dolgay gonozok .
Ty mennyetek ffel ez ynnep napra , mert en ffel nem meegyek ez ynnep napra , merth az en ydó̗m meglen bel nem tellyeſedeth .
Ezeketh hogy megh mondotta vona , hw̋ marada galyleaban .
Hogy azert ffel mentenek vona az hw̋ attyaffyay , hw̋ vtannok hw̋ es ffel mene az ynnep napra , de nem nylwan , hanem oly mynt tythkon .
Az ſydok azert kereſyk vala hw̋tet az ynnep napon , es mondnak vala : Hol vag̋on az ?
Es ſok zwggodas vala az neep kezeth hw̋ rola .
Mert nemellyek azt mongyak vala , hogy yo vona ; nemellyek kedeegh  hogy nem , de el hytetnee az neepeth .
De maga ſenky nylwan nem zool vala hw̋ rola az ſydoknak feelelmó̗keerth .
Az ynnep azerth el mwlwan , meene ffel Jeſus az templomban , es tanoyth vala .
Es czodalkoznak vala az ſydok raytta , mondwan : Mykeppen twd ez yraſth , hol nem tanwlta ?
Felelee hw̋nekyk Jeſꝰ , es monda : Az en twdomanyom nem enym , de azee , ky enghem boczatot .
Ha ky akarangya hw̋ akarattyat teenny , megh yſmer hety {649} az twdomanbol , hog̋ ha yſtentw̋l legyen , awagy en enmagamtwl zollyak ?
Mert ky ennenmagatwl zol , az ennenmaga dyczó̗ſeghet kereſy ; ky kedegh annak dyczó̗ſegheet kereſy , ky hw̋tet boczatta , ez ygaz , es hamyſſagh hw̋ benne nynczen .
Nem de Moyſes atta ee tynektek az tó̗rveenth ?
es ſenky ty kó̗zzeletek nem tezy az tó̗rveenth .
My okaerth kereſtek enghem halarra ?
Felelee az kó̗ſſeegh , es monda : Nam , erdeghed vagyon : ky kereſſ teghed halarra ?
Ottan felelee Jeſus , es monda hw̋nekyk : Yme  egy dolgot tettem , es mynnyayan czodallyatok .
Moyſes annak okaert adaa tynektek az kernywl meteleeſth , nem hogy moyſeſtw̋l vona , de az reghy atyaktw̋l , es az ynnep napon metelytek kernywl az emberth .
Ha azert ember az kernywl meteleeſth ynnep napon vezy ffel , hog̋ megh ne tó̗reſſeegh moyſeſnek tó̗rwenye , myre bozzonkottok en ream , hog̋ az tellyes emberth megh gyogyttottam az ynnep napon ?
Ne yteellyetek czak zyn== ==zerenth , de ygaz yteeleteth yteellyetek .
Mondanak azert nekyk Jerwſalembó̗l : Nem de ez ee az , kyth halarra kereſnek ?
Yme  nylwan bezeel , es ſemyt ſem zolnak hw̋neky .
Nem de byzonnyal meg yſmerteek az feyedelmek , hogy ez legyen az Cbriſtus ?
De ezth twgyok  honnan valo ; Criſtuſ kedeegh , mykoron el yewend , ſenky nem thwgya  honnan leg̋en .
Kyayth vala azerth Jeſus az templomban tanoythwan , es mondwan : Enghem es twttok , es honnan legyek twttok ; es en ma gamtwl {650} nem yettem , de vagyon ygaz , ky enghem boczatot , kyt thy nem twttok .
En twdom hw̋tet ; es ha mondādom , merth nem twdom hw̋tet , hozyatok haſonlatos hazwgh lezek .
De twdom hw̋tet , merth hw̋ tw̋le vagyok , es hw̋ boczatot enghemeth .
Kereſyk vala azert hw̋tet megh foghny , es ſenky nē vethee hw̋ rea kezeeth ,
merth meegh el nem yewth vala az hw̋ horaya .
Az nep kezzó̗l kedegh ſokak hyneth hw̋ bennee , es mondnak vala : Mykoron az Criſtus el yewend , nem de teb czodakath tezen , honnem ez tezen ?
Halwan azerth az Faryſeoſok az nepek kezeth ez eellyen bezedeket hw̋ rola , ottan boczatanak el feyedelmeket es zolgakat , hogy megh foghnaak Jeſuſth .
Monda azert hw̋nekyk Jeſus : Meeglen egy kewes ydeyglen vagyok ty keztetek ; es hw̋ hozya meegyek , ky enghem boczatoth .
Kereſtek enghemet , es megh nem leltek ; es hol en vagyok , oda ty nem yehettek .
Mondanak azert az Sydok ennenmagokban : Howa akar ez menny , merth nem lellyek megh hw̋tet ?
Nem de az pogan neepek kezze meegyen ee hw̋keth tanoytany ?
Myczoda ez bezeed , kyt monda : Kereſtek enghem , es megh nem leltek , es ah hol en vagyok , ty oda nē yehettek ?
Az nagy ynnep napnak azert wtolſo napyan megh alloth vala Jeſus , kyaythwan , es mondwan : Ha ky zomehozyk , yewyen en hozyam , es ygyeek .
Vala ky en bennem hyzen , mykeppen az yraſ mongya , eeló̗ vyznek fo lyo vyzey {651} folnak ky hw̋ eehabol .
Azth kedeg mondaa az zenth lelekró̗l , kyth veyendó̗k valanak hywen hw̋ benne , mert meegh az zent lelek nem adatot vala , myerth Jeſus meegh megh nem dyczó̗w̋ltetó̗th vala .
Hogy azert az neepek hallottak vona ez hw̋ bezeedyth , mongyak vala : Ez az byzon proffeta .
Nemellyek kedegh : Ez az Criſtus .
Nemellʼʼek kedegh azth mongyak vala : Nem de galyleabol tamad ee az Criſtus ?
Nem de az yraſ mongya , merth dauidnak nemzeteebó̗l , es Bethlehemnek varaſabol , honnan dauid tamada , yew az Criſtus ?
Vetekó̗deeſ vala azerth az neep kezeeth hw̋ myatta .
Nekyk kedegh hew kezzó̗ló̗k akaryak vala megh foghny hw̋tet ; de ſenky nem vethee hw̋ rea kezeeth .
Yeweenek el azerth az zolgaak az feyedelmekhez es ffaryſeoſokhoz ; es mondanak hewnekyk azok : Myre nē hoztatok el hw̋tet edee foghwa ?
Mondanak az zolgak : Soha ezenkeppen nē zolth ez ember , mykeppen maſtan zool .
Mondanak azerth hw̋nekyk az ffaryſeoſok : Nem de thy es el haylottatok ee ?
Nem de az feyedelmek kezzel vala ky hyth ee hew benne , awagy az ffaryſeoſok kezzó̗l ?
De azth twgyok , hog̋ az oly neep , ky az terweenth nem twg̋a , athkozottak .
Monda Nicodemus ottā hw̋nekyk , az  ky hw̋ hozya yewe eeyel , ky maga eegy vala hw̋ kezzó̗ló̗k : Nem de az my tó̗rwenwnk yteel ee megh vala meely emberth , hanem ha elezer halland myth hw̋ rola , es megh yſmerendy  {652} myth tett ?
Feleleenek ottan , es mondanak hw̋neky : Nem de the es galyleabely vagy ee ?
Han̄yad ffel az yraſth , es laſd megh , merth galyleabol proffeta nem tamad .
Es ez megh mondwan , ky mynd hw̋ hazahoz meene .
Nyolcz Cap Jeſus kedeegh meene oliuetimnek hegyere ; es reeghwel eſmegh yewe az templomban , es ottan mynd az kó̗z neep hw̋ hozya yewee azonnal , es le ylwen , tanoyttya vala hw̋keth .
Eleybe hozanak azert az yraſtwdok es az ffariſeoſok egy paraznaſaghbā fogot azzonyallatot , es kó̗zbe allathwan , mondanak hw̋neky : Meſter , ez azzonyallath ma paraznaſaghba fogatot .
Az tó̗rweenben kedeegh Moyſes nekw̋nk meg paranczolta ez eellyeneketh kó̗weznw̋nk .
Te azerth myth mondaz ?
Azth kedegh mongyak vala keſerthwen hewteth , hogy czak mywel vadolhathnaak hw̋tet .
Jeſus azerth le hathwan ennen magath , wyawal yr vala ah felden .
Hogy azert gyakorlatoſſaggal kerdeneek hw̋tet , ffel ygazw̋yttaa hw̋ magath , es monda hw̋nekyk : Vala ky byn== ==nel kyl vagyon kezzó̗letek , elezer az veſſen kó̗weth hw̋ reaya .
Annak vtanna eſmegh lee haloywan , yr vala az felden .
De kedeegh halwan azth , egy maſ wtan mynd kywe mennek vala , el kezdwen az veeneken ; es czak ennen maga marada Jeſus es az azzonyallat az haaz kó̗zepeth alwan .
Fel ygazoyth wan {653} azert Jeſus hw̋ magat , monda az Azzonyallathnak : Hol vannak , kyk teeghed vadolnak vala ?
senky nē karhoztat teghed ?
Ky felelee : Senky nem , Vram .
Monda ottan Jeſuſ es : En ſem karhoztathlak teghedet .
Meny el bekeſſegghel , es ymaran towabba ne akary vethkezned .
Eſmegh zola hw̋nekyk Jeſus , mondwan : En vagyok ez vylaghnak vylagoſſaga ; ky enghem kó̗weth , az ſetethſeghben nem yar , de lezen hw̋neky erek eelethnek vylagoſſaga .
Mondanak azerth hw̋neky az ffaryſeoſok : The tennen magadrol teez byzonſagot ; es az the byzonſagh teeteled nem ygaz .
Felelee Jeſus , es monda hw̋nekyk : Ha en byzonſagot teezek en magamrol , az en byzonſaghteetelem ygaz , mert en twdom  honnan yettem , es howa meegyek ; ty kedeg nem twgyatok  honnan yettem , es howa meegyek .
Ty czak teſth zerent yteeltek ; en kedegh ſenkyt nem ytelek .
Es ha mykoron yteelek , az en yteeletem ygaz , merth en magam nem vagyok , de en , es ky enghē boczatot , atyam .
Az thy tó̗rweentektekben kedegh yrwan vagyon , hog̋ keth embernek byzonſaga ygaz leg̋en .
En vagyok eegy , ky byzonſagot tezek en magamrol , es byzonſagot tezen en rolam en atyam , ky enghem boczatot .
Mondnak vala azert hw̋neky : Hol vagyon az the atyad ?
Ottā felelee Jeſus hw̋nekyk : Sem enghem nem twttok , ſem en atyamat ; ha enghem twdnatok , netalantal az en atyamat es twdnatok .
Ez bezee deketh {654} mondaa Jeſus egy kamoraban , tanoythwan az templombā ; es ſenky nem fogaa megh hw̋tet , mert meegh el nem yeth vala az hw̋ horaya .
Monda azert eſmegh hw̋nekyk Jeſus : Ym  en el megyek , es kereſtek enghemeth , es thy megh haltok az thy byneytekben .
Howa en megyek , oda thy nem yehettek .
Mondanak azert az Sydok : Nem de megh ó̗ly ee ennen magat ?
merth , wgy mond : Howa en megyek , oda thy nem yehettek .
Annak okaerth mongya vala hw̋nekyk : Thy eennen alol vattok , en kedeegh felw̋l vagyok .
Thy ezen vylagrol vattok , en kedeegh nem vagyok ezen vylagrol .
Azerth mondam ty nektek : merth tynnen bynetekben megh haltok .
Mondnak vala azerth hw̋neky : The ky vagy ?
Monda hw̋nekyk Jeſus : Kezdet , ky zolok es thy nektek .
Sokath kellenee ty rolatok zolanom es yteelnem ; de az , ky enghem boczatot , ygaz az , en azerth mynt azth  kyt hallottam hw̋ tw̋le , azt zolom ez vylagon .
Es akoron megh nem yſmerheteek , merth yſtenth mondanaa hw̋ attyanak .
Monda azert hw̋nekyk Jeſus : Mykoron ffel magaztatangyatok embernek hw̋ ffyat , akkoron megh yſmerytek , mert en vagyok , es en magamttwl ſemyt nem teezek , de mykeppen megh tanoytot enghem en atyam , azonkeppen zolok .
Es ky enghem boczatot , en velem vagyon , es nem hagyot el en magamath ; mert en azokat teezem , kyk kellemeteſek hw̋neky .
Ezeketh hew bezeelwen , nagy ſokak hy weenek {655} hew benne .
Monda azert Jeſus azoknak , kyk hew benne hyweenek : Ha ty meg maradandotok az en bezedymben , byzonnal en tanoythwanym leeztek . Es az ygaſſagot megh yſmerytek , es az ygaſſaagh tyteketh megh zabadoyth .
Azok feleleenek hw̋neky : My mynd Abrahamnak nemzety vagywnk , es ſoha ſenkynek nem zolgaltwnk .
Azerth hogy mondaz the : Zabadoſok leeztek ?
Ottan felelee hw̋nekyk Jeſus , mondwan : Byzon byzon mondom tynektek , merth mynden  ky bynth tezen , az bynnek zolgaya .
Az zolga kedeegh nem maradhat megh hw̋ vranak hazabā mynd erekkee , az ffyw kedeeg erekkee lakyk .
Ha azert tyteket az ffyw megh zabadoytand , byzonnal zabadoſok leztek .
Twdom azth , hogy Abrahannak ffyay vattok , de enghem halarra kereſtek , mert az en bezedem nem fogh ty raytatok .
En , kyt lattam en atyamnal , azth zolom ; ty es , kyt lattatok ty atyatoknal , azt zollyatok  es tezytek .
Ottan feleleenek , es mondanak hw̋neky : Mynekwnk atyank Abraham .
Monda hw̋nekyk Jeſus : Ha abrahannak ffyay vattok , Abrahannak myvelkó̗detyk teegyetek .
Maſth kedeegh kereſtek enghem halarra , az emberth , ky ygaſſagot zoltam tynektek , kyt en yſtenttwl hallottā ; azth abraham nem tetthe .
De thy teezytek ty atyatoknak dolgath .
Mondanak azert hw̋neky : My fertezeteſſeeghbó̗l nem zylettw̋nk ; eegy atyank vagyon , az yſten .
Monda ottan hw̋nekyk Jeſus : Ha az {656} yſten ty atyatok vona , byzonyawal zerethneetek enghemet , merth en yſtenttw̋l zarmazttam  es yettem ; merth nem en magamttw̋l yettem , de hw̋ boczatoth enghemet .
Myre hog̋ az en bezeedemeth megh nem yſmerytek ?
merth nem halgathattyatok az en bezeedemet .
Ty erdegh atyatwl vattok , es az thy atyatoknak kywanſagat akaryatok tennye .
Az gylkos leen mynd kezdettw̋l foghwa , es az ygaſſaghban megh nem allaa ; mert nynczen ygaſſagh hw̋ benne .
Mykoron hazwghſagot zool , ennenneebó̗l zol , merth czalard mynd hw̋ attyawal .
En kedeegh  ky ygazat zolok , nem hyztek ennekem .
Kyczoda ffed meg enghemet ty kezzeletek bynbó̗l ?
Ha ygazat zolok , myre nem hyztek ennekem ?
Ky yſtentw̋l vagyon , az yſtennek ygheeyet halgattya .
Annak okaerth ty nem halgattyatok , merth yſtenttwl nem vattok .
Feleleenek azert az ſydok , es mondanak hw̋neky : Nem de yol mongyok ee my ?
merth Samaritanus vagy the , es erdeghed vagyon ?
Ottan felelee Jeſꝰ : En erdeghet nem tartok , de tyztelem en atyamath , thy kedegh tyzthleneyteetek enghemeth 
En nem kereſem az en dyczó̗ſeeghemet ; vagyon  ky kereſſee  es yteellye .
Byzon byzon mondom tynektek : vala ky az en bezedemet tartangya , halalth nem lath erekkee .
Mondanak azert az Sydok : Maſtan ymaran megh yſmertek , hogy erdeghed vagyon .
Abraham megh holth es az proffetak , te kedeegh azth mondod : Ha ky az en bezedemeth tar tangya , {657} halalth nem koſtol mynd erekkee .
Nem de the nagyob vagy ee my atyanknal  abrahamnal , ky megh halt ?
es az proffetak mynd megh holtanak .
Mynek tezed te== ==magadath ?
Ottan felelee Jeſus : Ha en dyczó̗ytendem ennenmagamat , az en dyczó̗ſeghem ſemmy ; vagyon ennekem atyam , ky megh dyczó̗yth enghemet , kyt thy mondotok  mert my yſtenw̋nk hw̋ .
Es nem yſmerytek hw̋ , en kedeegh yſmerem hw̋tet ; es ha mondandom : merth nem yſmerem hw̋tet , hozyatok haſonlatos hazwgh leezek .
De thwdom hw̋tet , es az hw̋ bezedeet tartom .
Abraham , ty atyatok , ewrelee raytta  hogy az en napomat lathatna , lataa , es vygada raytta .
Mondanak azerth az Sydok hw̋neky : Ewthwen eztendó̗d meglen nynczen , es Abrahamot lattad ?
Monda hw̋nekyk Jeſꝰ : Byzon byzon mondom tynektek : mynek elette Abraham lennee , en vagyok .
Kó̗veketh ragadozanak azerth , hogy megh kó̗vezneek hw̋tet ; Jeſus kedeegh el eneztee ennen magat , es ky meene az templombol .
Kylencz Cap Es onnan el menwen Jeſus , lata egy vakon zyletet emberth , es megh kerdeek hw̋tet hw̋ tanoythwany : Meſter , ky vethkó̗zó̗t , ez ee , awagy az hw̋ zyley , hogy vakon zyletneek ?
Felelee ottan Jeſus : Sem ez nem vethkó̗zó̗t , ſem az hew zyley nem vethkeztek , de hogy ky nylathkoztaſſanak yſtennek myvelkó̗dety hw̋benne .
Ennekem zykſegh myvelkednem annak dolgath , ky {658} enghem boczatot , myglen nappal vagyon ; yme  eey yw̋ , mykoron ſenky nem myvelkó̗dhetyk .
Myglen en ez vylagon vagyok , ez vylaghnak vylaga vag̋ok .
Ezth hogy megh mondotta vona , le pó̗kee az feldre , es ſaarth zerzee hw̋ nyalabol , es megh kenee hw̋neky zemeyth , es monda : Meny el az ſyloenek vyzeere , moſoggyal megh , ky magyaraztatyk boczatothnak .
El meene azert , es megh moſdeek , es megh yewe lathwan .
Azert az hw̋ zomzedy , es kyk lattak vala hw̋teth annak eló̗tte , ky koldwſſ vala , mondnak vala : Nem de ez  ky az wczā yl vala , es koldwl vala ?
Nemeellyek azert mongyak vala , hogy az .
Nemellyek kedegh  nem , de haſonlatos hozyaa .
Ennen maga kedegh azth vallya vala , mert en vagyok .
Mondnak vala azert hw̋neky : Mykeppen nylth hat megh teeneked zemed ?
Ottan felelee hw̋nekyk : Az ember , ky mondatyk Criſtuſnak , ſaart zerzee , es megh kenee velee az en zemeymeth , es monda : Meny el Syloenek vyzeere , es moſoggyal megh .
Es el meenek , megh moſdam , es yme  latok .
Es mondanak hw̋neky : Hol vagyon az ?
Monda : Nem thwdom .
El vyveek azert hw̋tet az ffaryſeoſokhoz , ky vakon zyletet vala .
Ynnep nap vala kedegh , mykoron Jeſus ſart zerzet vala , es megh nittaa hw̋neky zemeyth .
Kerdezyk vala azert eſmegh az ffaryſeoſok , mykeppen latot vona ?
Az embert kedegh monda hw̋nekyk : Sarth kenee az en zemeymre , es lee moſaam , es latok .
Mondanak azerth {659} nekyk az ffaryſeoſok kezzel : Nynczen ez ember yſtenttw̋l , ky az ynnepet nē tyztó̗ly .
Nemeellyek kedegh mondnak vala : Hogy tehet bynes ember eellyen yegyeket ?
Nem vala azert yg̋enló̗ſegh hw̋  keztek .
Mondanak azert eſmegh az vaknak : Te myt mondaz hw̋ rola , ky megh nytta teeneked zemedet ?
Az kedegh monda : Mert proffeta .
Nem hynek azert az ſydok hw̋neky , mert vak volth vona , es lathna , myglen oda hynaak az hw̋ zyleyth , es megh kerdeek hw̋ket mondwan : Ez ee az ty ffyatok , kyt mondotok , mert vakon zyleteth ?
mykeppen lat azert maſtan ?
Feleleenek hw̋nekyk hw̋ zyley , es mondanak : Twgyok azth , merth ez az my ffywnk , es hogy vakon zyletet ; hog̋hogy kedeg maſtan lat , my nem twgyok ; awagy ky nytta megh hw̋neky zemeyt , azth ſem twgyok .
Ennen magat kergyetek , ydeye vagyon , hennenmaga zollyon ennen magarol .
Ezth azert mondaak az hw̋ zyley , mert feelnek vala az ſydoktwl , merth ymaran arwlaſth tettek vala az Sydok , hogy ha ky hw̋tet Criſtuſnak vallanaa , az ſynagogabol ky vethnek .
Annak okaerth mondak az hw̋ zyley , merth ydó̗ſ kora vagyon , hw̋tet kergyetek .
Eſmegh azert eló̗we hyvak az emberth , ky vak vala , es mondanak hw̋neky : Agy halat yſtennek .
My twgyok  hogy ez ember byneſ legyen .
Monda azert az ember hw̋nekyk : Ha bynes , en nem twdom ; ezth eegyet twdom , merth mykoron vak voneek , ma ymaran latok .
Mondanak azert {660} hw̋neky : Myt then teeneked ?
Hogy nytaa megh teeneked zemedet ?
Felelee hw̋nekyk : Megh monttam ymaran , es megh halottatok ; myt eſmegh akaryatok hallany ?
Nem de ty es hw̋ tanoythwany akartok ee leenny ?
Gonozth mondanak azert hw̋neky , es mondanak : Te legy hw̋ tanoythw̋an̋a , my moyſeſnek tanoythwany vagywnk .
My twgyok  hogy Moyſeſnek zolt yſten ; ezth kedegh nem twgyok  honnā legyen .
Felelee ottan az ember , es monda hw̋nekyk : Ez azert nagy czoda dologh , mert ty nem twgyatok  honnan legyen , es megh nytotta az en zemeymeth .
Twgyok byzonnal , hogy az byneſeket yſten megh nem halgattya ; de ha ky yſten feeló̗ le̋end , es ky hw̋ akarattyat teezy , az ollyant halgattya meg .
Vylagh kezdetytw̋l foghwa ez nem hallattatot , hogy ky vakon zyletó̗thnek zemeeth megh nyſſa .
Ha azert ez yſtentw̋l nem vona , ſemyth nem tehetó̗th vona .
Feleleenek , es mondanak hw̋neky : Te tellyeſſegghel bynben zylettel , es the tanoytaz mynketh ?
Es ky yzek hw̋teth onnan .
Megh hallaa azert Jeſus , hogy ky yzteek vona hw̋tet hw̋ eló̗ló̗k , es mykoron megh talalta vona hw̋tet , monda hw̋neky : Te hyzze az yſtennek ffyaban ?
Felelee az ottā , es monda : Kyczoda az , vram , hogy hyggyek hw̋ benne ?
Es monda hw̋neky Jeſus : Lattad es hw̋tet , es ky te veled zol , hw̋ az .
Ottan monda : Hyzlek , wram .
Es le eſwen , ymadaa hw̋tet .
Es monda hw̋neky ieſus : Yteelettre yettem en ez {661} vylagra , hogy kyk nem lathnak , laſſanak , es kyk lathnak , megh vakwllyanak .
Es hallaak ezth nekyk az ffaryſeoſok kezzó̗l , kyk hw̋ vele valanak , es mondanak hw̋neky : Nem de my es vakok vagywnk ee ?
Monda hw̋nekyk Jeſus : Ha vakok vonatok , bynetek nem vona ; maſt kedeegh mondot , hogy : latwnk .
Ty bynetek veletó̗k lakozyk .
Tyz Cap Byzon byzon mondom tynektek : Vala ky be nem meegyen az ayton az yohoknak aklokban , de eegyebennek haagh be , orw az , es lator .
Ky kedegh az ayton meegyen be , az yohoknak paztora hw̋ .
Annak az ayto tarto megh nyttʼʼa , es az yohok hw̋ zawat halgattyak ; es hw̋ twlaydon yohayt neweken hywya , es kywe hozya hw̋ket .
Es mykoron hew twlaydon yohayt ky boczatangya , hw̋ elettek megyen ; es az yohok hw̋tet kó̗wetyk , mert yſmeryk hw̋neky zawat .
Ydeghenth kedeegh nem kó̗wethnek , de ynkab elfwthnak hw̋ tw̋le ; mert nem yſmeryk az ydeghennek hw̋ zawat .
Ez pelda bezeedet mondaa hw̋nekyk Jeſus ; azok kedegh nem yſmerheteek megh , myt bezeellenee hw̋nekyk .
Monda azert eſmegh hw̋nekyk Jeſus : Byzon byzon mondom tynektek : Mert en vagyok az yohoknak aytayok .
Mynnyayan , valamennyen yettenek , mynd orvok es latrok , de nem halgattaak hw̋ket az yohok .
En vagyok az ayto .
En atalom ha ky be menend , ydwezw̋l , be me gyen , {662} es ky yew , es eeledelt talal .
Az orw nem yew , hanem czak hogy wrozyon , megh ó̗llyen  es el vezeſſen .
En yettem  hogy eeletek leg̋en , es bewſegghel legyen .
En vagyok yo paztor .
Az yo paztor hw̋ lelkeet agg̋a hw̋ yohayerth .
Az beereſſ kedegh , es ky nem paztor , kynek nynczenek twlaydō yohay , lattya az ffarkaſth yeny , el fwt hw̋ ; es el haggya az yohokat , es az farkaſſ el ragagya , es el tekozlya .
Az bereſſ kedegh el fwth , merth beró̗ſ hw̋ , es nem tartoznak hw̋ hozya az yohokbol .
En vagyok yo paztor , es megh yſmerem az en yohaymath , az enymek es megh yſmernek enghemet ; mykeppen yſmer enghemet en atyam , en es yſmerem en atyamath ; es az en lelkemet vethem az en yohaymerth .
Es egyeb yohaym== ==es vannak , kyk nynczenek ez nyaybol ; azokath es eggywe kel ennekem hoznom , es az en zomath , bezedemet , halgattyaak , es egy nyay lezen , es egy paztor .
Annak== ==okaert zeret enghemet en atyam , mert en el vetó̗m az en lelkemet , hogy eſmegh ffel vegyem hw̋tet .
Senky nem vezy el en thw̋lem hw̋tet , de en magā vetó̗m el en tw̋lem hw̋tet ;
hatalmā vagyon el vethnem hw̋tet , es hatalmā vagyon eſmegh ffel vennem hw̋tet .
Ez paranczolatot vettem en attyamttwl .
Eſmegh haborwſagh tamada az ſydok kezet ez bezeedekerth .
Merth , mondnak vala ſokak hw̋ kezzó̗ló̗k : Erdegh vagyon benne , es bolondoſkodyk ; myt hallottok tw̋le ?
Nemellek {663} kedegh mondnak vala : Ez bezeedek nem erdenghó̗ſee .
Nem de erdenghes nythhattya ee meg az vakoknak zemeket ?
Terteeneek azert lenny egyhaz ynnepe napya Jerwſalembe , es tel vala .
Es yar vala Jeſus Salamon templomanak tornaczyaban .
Kerw̋l veveek azert ot hw̋tet az ſydok , es mondnak vala hw̋neky : Mygh lezen , mykoron az my lelkw̋nkket ky vezed ?
ha te vag̋ az Criſtus , mongyad megh my nekw̋nk nylwan .
Felelee ottan hw̋nekyk Jeſus : Zolok tynektek , es nem hyzytek .
Az teetemeenyek , kyket en tezen , az en atyamnak neweben , azok byzonſagot teznek en rolam ; de ty nem hyzytek , mert nem vattok az en yohaym kezzó̗l .
Az en yohaym en bezedemeth halgattyak , en es yſmerem hw̋ket , es kó̗vethnek enghemet .
Es en erek eeletet adok hw̋nekyk , el ſem veznek mynd erekke , es ſenky kywe nem ragagya hw̋ket en kezembó̗l .
Az en atyam , kyt ennekem adot , nagyob myndennel , es ſenky kywe nem ragattya en atyamnak hw̋ kezeebó̗l .
En es atyam eeggyek vagywnk .
Kó̗veket ragadozanak azert az Sydok , hogy megh kó̗vezneek hw̋tet .
Ottan felelee hw̋nekyk Jeſus : Sok yo dolgokat yelentettem megh en tynektek en atyamrol : myert akartok mynd azok kezzó̗l enghemet megh kó̗weznó̗tek ?
Feleleenek azert az Sydok : Az yo mywelkó̗deteerth nem kó̗wezw̋nk megh teghedet , de az yſteny karomlaſeerth , mert mykoron the ember legy , yſtennee tezed tennenmagadat .
Felelee hw̋nekyk Jeſus : Nem de {664} yrwan vagyon ee az ty tó̗rwentó̗kben : Mert en mondam : yſtenek vattok ty .
Ha azokat yſteneknek mondaa , kykre az yſtennek bezeede zarmazot , es megh nem feythetyk az yraſth : hath kyt atya yſten megh zentó̗lt  es ez vylagra kyldeth , kynek ty mongyatok : karomlaſth teez , myert mondam , hogy yſtennek ffya vagyok ? Ha en atyamnak dolgat nem tezē , ne akaryatok ennekem hynny ; ha kedegh azth tezem , es ha ennekem nem akartok hynny , az myvelkó̗dethnek hyggyetek , ottan  hogy megh yſmeryetek , es hyggyetek , mert atyam en bennem vagyon , es en en atyamban vagyok .
Kereſyk vala azert hw̋tet megh foghny , de ky meene hw̋ kezó̗kbó̗l .
Es el mene eſmegh Jordannak vyze atal azon herre , hol ot Janos kereztel vala elezer , es oth lakozeek .
Es ſokak yeweenek hw̋ hozya , es mondnak vala , mert Janos ſoha nem tett ollyan yegyeket , myndenek kedegh , vala myt Janos mond vala hw̋ rola , ygazak valanak .
Es ſokak hyweenek hew benne .
Tyzen egy Cap Vala azerth nemynemw̋ koor  lazar new̋ Bethanyabol , Marianak es Marthanak  hw̋ hwgaynak varaſſokbol .
Maria kedegh az vala , ky draga kenettel megh kenee vrwnkkat , es megh kenee hw̋ labayt hw̋ hayaywal , kynek hw̋ attyaffya lazar megh betegwlth vala .
Kyldeenek el azert hw̋ hwgay Jeſuſhoz , mondwan : Vram , yme  kyth zerecz vala , {665} megh korwlt .
Halwan azert Jeſus , monda hw̋nekyk : Ez betegſeegh nynczen halarra , de yſtennek dyczó̗ſegheere , hogy tyztó̗lteſſeegh yſtennek fya hw̋ myatta .
Zerethy vala azert Jeſꝰ Martat , es az hw̋ hwgat  Mariat , es Lazarth .
Mynt azert hallotta vona  hogy betegleneek , yollehet akkoron marada megh azon helyen ket napyglan , de oztan annak wtanna monda hw̋ tanoythwanynak : Mennyw̋nk iudeabā .
Eſmeg mondanak hw̋neky az tanoythwanyok : Meſter , nem reghen kereſnek teghed az ſydok megh kó̗wezny , eſmegh oda meegy ee ?
Felelee ottan Jeſus : Nem de tyzen keth hora vagyon ee napyaban ?
ha ky nappal yarand , nem ſerzyk megh , megh az napnak vylagat lattya ; ha kedygh eeyel yarand , megh ſerzyk , mert nynczen vylagh hw̋ benne .
Ez megh mondwan , eſmegh monda hw̋nekyk : Lazar , az my baratwnk alwzyk ; de el meegyek , hogy hw̋ almabol fel ſerkenczem hw̋tet .
Mondanak azert az hw̋ tanoythwany : Vram , ha alwzyk , meg vygazyk .
Azth kedegh nem mondotta vala Jeſus az hw̋ halalarol .
Ottan azert Jeſꝰ nylvabban megh mondaa hw̋nekyk : Lazar megh holth .
De erw̋lem ty erettetek , hogy hyggyetek , mert akoron oth nem valeek .
De mennywnk el hw̋ hozya .
Monda azert Thamas , ky neweztetyk didimoſnak , hw̋ tanoythwan tarſſynak : Mennywnk el my es , hw̋ vele hallywnk megh .
El yewe azert Jeſus , es talalaa hw̋tet ymaran neegy napon az koporſſoban lewen .
Vala kedegh Betha nya Jerwſalemhez oly mynt tyzen ewth tekeentethny feld .
Sokan kedegh yettenek vala az Sydok kezzó̗l Martahoz es Mariahoz , hogy vygaztalnaak hw̋tet hw̋ attyafyoknak halalan .
Martha azert , mynt hallaa  hogy Jeſus oda yett , eleybe kelee hw̋neky ; Maria kedegh oth hon yl vala .
Monda azert Martha Jeſuſnak : Vram , ha eeth voltal vona , az en atyamffya megh nem holt vona .
De maſtan es , twdom , mert vala myth kerendez yſtentw̋l , megh aggya teeneked yſten .
Monda hwneky Jeſus : Fel tamad az te atyadffya .
Monda hw̋neky Martha : Twdom  hogy fel tamad az fel tamadaſbā az vtolſo napon .
Monda hw̋neky Jeſus : En vagyon fel tamadaſ es eelet , ky hyzen en bennem , meegh ha megh haland es , eel ; es mynden  ky eel , es en bennem hyzem , megh nem hal erekkee .
Hyzed ee ezth ?
Monda hw̋neky : Vgy vagyon , vram .
En hyttem , mert the vagy Criſtuſ , yſtennek ffya , ky ez vylagra yettel .
Es hogy ezt megh mondotta vona , el meene , es el hywa Mariat , az hw̋ hwgaath , czendeſſeegghel mondvan : Eth vagyon az meſter , es teghed hyw .
Az mynt hallaa , ottan hertelen fel kelee , es hew hozya yewe .
Mert meegh nem yett vala az varaſban , de meegh azon helyen vala , hol oth eleyben yett vala Marta .
Az ſydok azert , kyk hw̋ vele {666} valanak az hazban , es vygaztallyak vala hw̋tet , hog̋ lattaak vona Mariat  mert hertelen fel kelee  es ky meene , ottan vtanna meenenek , mondwan : Mert az koporſſohoz meegyen , hogy {667} ſyryon oth .
Maria azert hogy latta , merth Jeſus oth vagyon , lee eſeek hw̋ labay eló̗t , mondwan hw̋neky : Vram , ha eeth voltal vona , az en attyamffya megh nem holth vona .
Jeſꝰ azerth mynt ſyrnya lataa hw̋tet , es az ſydokath , kyk hw̋ yettenek vala , ſyrwā , megh zomorodeek hw̋ lelkeeben , es megh haboroyttaa ennen magat , es monda : Hol tetteetek le hw̋tet ?
Mondanak hw̋neky : Vram , yewel  es laſſad .
Es ſyraſth teen Jeſus .
Mondanak azert az ſydok : Yme  mykeppen zerety volth hw̋tet .
Nekyk kedeegh hw̋ kezzó̗ló̗k mondanak : Nem tehety vala ez , ky az vaknak zemeet meg nytaa , hogy ez es megh ne halnaa ?
Jeſus azert eſmegh megh zomoredeek hw̋ lelkeeben , ottan az koporſſohoz yewe .
Vala azert oth egy Barlangh , es egy kó̗veth tettek vala felw̋l reaya .
Ottā monda Jeſus : Vegyetek el az kó̗weth .
Monda hw̋neky Marta , annak hwga , ky ymaran megh holt vala : Vram , ymaran dohoſſ , mert neegyed napya vagyon .
Monda hw̋neky Jeſus : Nem de mondam ee the neked , mert ha hyended , megh latod yſtennek dyczó̗ſeghet ?
El veevek azert az kó̗weth .
Jeſus kedeegh ffel emelween hw̋ zemeyth , monda : Atyam , halat adok teeneked , mert megh halgattal enghemet .
En azert twdom vala , merth myndenkoron megh halgacz enghemeth .
De ez neeperth , ky kó̗rwl al , mondam , hogy hygg̋eek , merth the boczattal enghemet .
Ezeket hogy megh mondotta vona , nagy ffel zowal kyaytta : La zar , {668} yew̋ ky .
Es azonnal ky yewe , ky megh holt vala , megh ketezwen kezeyth es labayth , es az hw̋ orczaya kezkenó̗wel vala be kethween .
Monda ottan hw̋nekyk Jeſꝰ : Olgyatok megh hw̋tet , es haggyatok yarny .
Nagy ſokan azert az ſydok kezzó̗l , kyk yettenek vala Mariahoz es Marthahoz , es lattak vala , kyket tet vona Jeſus , hyweenek hw̋ benne .
Nekyk kedegh hew kezzó̗ló̗k el meenenek az ffaryſeoſokhoz , es megh mondaak hw̋nekyk , myt teth vona Jeſus .
Egybe gyeyteek azert mynd az feyedelmek es az fariſeoſok az egheez tanaczot , es mondnak vala : Myt mywelwnk ?
merth ez ember ſok czodakat tezen .
Ha el haggyok hw̋tet ezenkeppen , myndnyayan hyznek hw̋ benne ; es el yenek az Romayak , es el vezyk mynekw̋nk mynd helyw̋nkket , mynd nepw̋nkket .
Egy azert hw̋ kezzó̗lek , kayffas new̋ , mykorō vona azon eztendó̗nek feyedelmee  monda hw̋nekyk : Ty nem twttok valamyt , yngyen ſem gondollyatok , merth yllyk ty nektek , hog egy ember megh hallʼʼon az nepeerth , es ez egheez nemzet el ne vezyen .
Azth kedegh ennen magatwl nem monda , de mywel hogy vona az eztendó̗nek feyedelmee , proffetala , mert Jeſus megh halando vala az egheez nepeerth ; es nem czak az neperth , de ynkab hogy az yſtennek fyayth , kyk el tekozlattanak vala , egybe gyeythenee .
Az napſaghtwl foghwa azert gondolak , hogy megh ó̗lneek hw̋tet .
Jeſus es azert ymaran nem yar vala {669} nylvan az ſydoknal .
De el meene maſ tartomanban az pwztahoz kó̗zel , az varaſban  ky mondatyk effremnek , es oth lakozyk vala hw̋ tanoythwanywal .
Kó̗zel vala azerth az Sydoknak hoſwetok ynnepe , es nagy ſokakh meenenek ffel Jerwſalemben onnan az tartomanbol , az hoſwethnek elette , hogy megh zentó̗lneek ennenmagokath .
Kereſyk vala azerth Jeſuſth , es egy maſſal bezeelnek vala alwan az templomban : Myt aloytotok ?
mert nem yett ez ynnep napra ffel ?
Paranczolatot attak vala azerth az feyedelmek es faryſeoſok , hogy ha ky megh twdhathnaa  hol vona , hyrree tenneek , hogy megh foghnaak hw̋tet .
Tyzen kett Cap Jeſus azerth hatod nappal elette az hoſwethnek yewe Bethaniabam , hol oth lazar holt vala megh , kyt ffel tamazta Jeſus .
Zerzenek azert oth hw̋neky vaczorath , es martha zolgal vala .
Lazar kedegh eggyk vala azok kezzó̗l , kyk hw̋ vele le telepettenek vala .
Maria kedegh veen nagy draga alabaſtrom pohar keneteth , es meg kenee Jeſuſnak labayth , es hw̋ hayaywal megh tó̗rlee , es mynd ah haz bel teleek az kenethnek yllattyawal .
Monda azert egy hw̋ tanoythwany kezzó̗l , iudaſ ſcarioth , ky el vala hw̋tet arwlando : Myre ez keneteth nem adaak el harom zaz penzen , es zeghenyeknek attak vona ?
Azth kedegh mongya vala , nem hogy gondot vyſelnee hw̋ az zeghe nyekró̗l , {670} de ynkab merth orw vala , es reytek hely valanak , es azokat , vala myt adnak vala , el vyzy vala .
Monda azert Jeſus : Haggyatok el hw̋tet , hogy az en temeteeſemnek napyara tarcza hw̋tet .
Az zeghenyek nam myndenkoron veletek vannak , en kedegh nem vagyok myndenkoron veletek .
Nagy ſokan megh yſmereek azerth az ſydok kezzó̗l , hogy oth vona , es oda yeweenek ; nem czak Jeſuſſerth , de ynkab hogy lazarth es lathatnaak , kyt ffel tamaztot vala Jeſus .
Gondolaak kedegh az papy feyedelmek , hogy vgyan azonnal vele lazarth es megh ó̗lneek , mert ſokan mennek vala oda hw̋ erette az ſydok kezzó̗l , es hyznek vala hw̋ bennee .
Hota== ==kelwe azert nagy ſok ſereghó̗k , kyk yettenek vala az ynnep napra , mykoron hallottak vona , merth Jeſꝰ Jerwſalemben yew , palma agakat veenek , es eleybe keleenek , es keayttyak vala : Oſſanna !
Benedictus qui venit in nom̄e dom̄i , rex isrl . Dyczó̗ſeegh te neked , aldot  ky yewt vrnak newebe , yzraelnek kyrallya .
Es talala Jeſus eg̋ zamarth , es reaya ylee , mykeppen megh vagyon yrwan : Ne akary felned , Syonnak leanya , yme  az the kyralyod yew ylwen az zamarnak hw̋ ffyan .
Ezth kedeegh nem yſmereek megh az hw̋ tanoythwany akoron , de mykoron megh dyczó̗wlteteek Jeſus , akoron emlekó̗zeenek megh rola , mert ezek yrwā voltak vona hw̋ rola , es ezek tetteek vona hw̋neky .
Byzonſagot tezen vala az ſeregh kedegh hw̋ rola , ky hw̋ vele vala , {671} mykoron lazarth ky hywa az koporſſobol , es fel tamaztaa hallottaybol .
Annak okaerth yewe eleyben es az ſeregh , merth megh hallottak vala , hogy hew ez czodat tettee vona .
Az fariſeoſok azert mondanak ennen magokban : Lattyatok megh , ſemyt nem haznalwnk ?
yme  ez tellyes vylagh vtanna meegyen .
Valanak kedeegh nemynemw̋ pogan nepek azok kezzó̗l , kyk ffel mentenek vala Jerwſalemben , hogy ymadkoznanak az ynnep napon .
Ezek azert yarwlanak Fylephez , ky Bethſaydabol vala galyleaban , es keeryk vala hw̋tet , mondwan : Vram , akarnok Jeſuſth lathny .
Yewe el fylep , es mondaa megh Andraſnak , Andraſ eſmegh fyleppel mondak megh Jeſuſnak .
Jeſus ottan felelee hw̋ nekyk , mondwan : El yewt az hora , hogy meg dyczó̗wlteſſeek embernek hw̋ fya .
Byzō byzon mondom tynektek : Hanem ha az gabonanak hw̋ maghwa eſwen az feldben megh haland , czak ennenmaga marad ; ha kedegh megh haland , ſok gymelczet hoz .
Ha ky zerety hw̋ lelkeet , el vezty hw̋tet ; es ky gyló̗ly hew lelkeet ez vylagon , az erek eelettre ewryzy megh hw̋tet .
Ha ky ennekem zolgal , enghem kó̗weſſen , es hol oth en vagyok , oth lezen az en zolgam es .
Ha ky ennekem zolgaland , meg tyzteſeyty hw̋tet az en atyam .
Maſtan az en lelkem megh haborodot ; es myt mongyak ?
Atyam , ydwezeycz enghem ez horaban .
De annak okaerth yettem en ez horaban .
Atyam , dyczó̗wycz meg az the newe det .
{672} Zozat yewe azert menybó̗l , mondwan : Ymaran megh dyczó̗wytettelek , es eſmegh megh dyczó̗wytlek .
Az ſeregh azert , ky ot al vala , es hallʼʼa vala , mond vala meny dergheeſnek lenny .
Egyebek kedeegh mondnak vala : Angyal zola hw̋neky .
Felelee Jeſus , es monda : Ez zozat nem en erettem yewe , de ty erettetek .
Maſtan ez vylaghnak vagyon yteelety ; ymaran ez vylaghnak feyedelme kywe yzettetyk .
Es en ha ffel magaztaltatandom , myndeneket en hozyam vonzok .
Azth kedegh mongya vala , kywe yelenthwen , mynemw̋ halallal kellenee megh halnya .
Monda hw̋neky az ſeregh : My hallottok az tó̗rwenbó̗l , merth az Criſtuſ erekke megh marad , es hog̋hog̋ mondod the : Yllyk embernek hw̋ ffyanak fel magaztathny ?
Kyczoda ez embernek ffya ?
Monda azert hw̋nekyk Jeſus : Meegh kewes vylagoſſagh vagyon tybennek ; yaryatok , mygh vylaghtok vagyon , hogy az ſetethſeegh el ne bwroyczon , mert ky az ſetetſeghben yar , nem thwd howa menny .
Mygh vylagoſſaghtok vagyon , hyggyetek az vylagoſſaghban , hogy az vylagoſſaghnak ffyay leheſſetek .
Ezeket zolaa hw̋nekyk Jeſus , es el meene , el enyeztee ennen magat hw̋ eló̗ló̗k .
Mykoron azert enny ſok czodakat teth vona hw̋ elettek , nem hyznek vala meegh es hw̋ bennee , hogy az yſayas proffetanak bezeede bel tellyeſedneek , kyt monda : Vram , ky hyt az my hallaſſwnknak , es Vrnak hw̋ yoghya kynek yelentetó̗t megh ?
Annak okaerth {673} hw̋k es nem hyhetyk vala ; merth eſmegh vgy monda yſayas : Megh vakoytotta az gonoſſagh hw̋ zemeket , es hw̋ zywoketh megh kemeenyeytette , hogy zemekkel ne laſſanak , es zywó̗kkel ne erczenek , hogy megh teryenek , es megh gyogyczam hw̋ket .
Ezeketh mondaa Izayas , mykoron latta vona hw̋ nagy dyczó̗ſegheet , es zolth vona hw̋ rola .
De maga meegh es az feyedelmek kezzó̗l ſokak hyweenek hew benne , de az faryſeoſoktwl valo feeltekben nylwan nem vallak vala , hogy czak az ſynagogabol ky ne yzethneenek .
Merth meegh ynkab zeretyk vala embereknek hw̋ dyczó̗ſeghó̗keth , honnē yſtennek hw̋ dyczó̗ſhgheet .
Jeſus azert nagy kyaytaſth then , es monda : Vala ky en bennē hyzen , nem hyzen az en bennem , de abban , ky enghem boczatot .
Es ky enghem laat , lattya azt , ky enghem boczatot .
En vylagoſſagh yettem ez vylagra , hogy mynden , ky enbennem hyzen , ſetethſeghben ne lakozyeek .
Es ha ky halgatangya az en bezedemet , es megh nem ó̗ryzendy , en megh nem yteelem hw̋tet ; mert nem yettem azerth  hogy megh yteellyem ez vylagot , de hog̋ ydwezehem hw̋tet .
Vala ky enghem megh wtal , es az en bezedemet nem vezy , vagyon  ky ytellye hw̋tet .
Azon bezeed , kyt en zoltam , yteely megh hw̋tet az vtolſo napon .
Mert en en== ==magamttw̋l nem zoltam , de ky enghem boczatot , Atyā , hw̋ adot ennekem paranczolatot , myth mongyak , es myth zollyak .
Es twdom en , hogy az hw̋ paran czolattya {674} erek eleth legyen .
Kyket azert en zolok , mykeppen en nekem megh mondotta az en atyam , azonkeppen zolom .
Tyzen harō Paſſio Weegh vaczora Az hoſweth ynnepeenek elette valo napon megh twdwan Jeſus , merth el yett az hw̋ horaya , hogy ky meenne ez vylagbol hew attyahoz , mykoron zerette vona azokat , kyk hw̋ vele valanak , mynd veghyg zeretee hw̋keth .
Es az vaczorat el kezeythwen , mykoron ymaran az erdegh zyweben atta vona , hogy el arwlnaa hw̋tet , Judas ſcariotis , twdwan azt , hogy myndent hw̋neky kezeyben adot vona az hw̋ attya , es merth yſtenttw̋l yewt kywe , eſmegh yſtenhez meegyen , ffel kele az vaczora felw̋l , es le vethee hw̋ rwhayath , es mynt az kezkeneth kezeeben vette vona , be ó̗wedezee ennenmagat .
Annak vtanna vyzet tó̗ltee az medenczeben , es kezdee moſogathny hw̋ tanoythwanynak labokat , es az kezkenewel megh kenó̗ghethny , kywel be ewedzet vala .
Yewe azerth Symon peterhez . Es monda hw̋neky peter : Vram , the moſod ee ennekem labamat ?
Felelee Jeſus , es monda hw̋neky : Myt en tezek , te nem twdod ma ; de megh twdod annak wtanna .
Mond hw̋neky peter : Nem moſod te ennekem labamat ſoha .
Felelee hw̋neky Jeſus : Ha megh nem moſandlak theghedet , nem lezen rezed en velem .
Monda hw̋neky Symon peter : Vram , nem czak {675} en labaymat , de mynd kezeymet , mynd feyemeth .
Monda hw̋neky Jeſꝰ : Ky megh moſodot , nem zykſeegh , hanem czak hogy hw̋ kezeyt moſgya megh , merth myndeneſthw̋l foghwa tyztha .
Ty es tyztak vattok , de nem mynd .
Mert twgya vala , ky hw̋tet el arwlnaa ; annak okaert mondaa : Nē vattok tyztaak mynd .
Mynek vtanna azert megh moſtha vona hw̋ labokat , ffel veve hw̋ rwhayat ; es hogy eſmegh le ylth vona , monda hw̋nekyk : Twgyatok ee myt teek tynektek ?
Ty hywtok enghemet meſternek es vramnak , es yol mongyatok , mert az vagyok .
Ha azert en megh moſam tynektek labaytokat , meſter es wr , ty es azonkeppen eggytek maſtoknak megh moſſa labayt .
Mert ebben peldat attā tynektek , hogy mykeppen en tettem tynektek , azonkeppen ty es teegyetek egymaſnak .
Byzon byzon mondom tynektek : Nynczen az zolga nagyob awag̋ fellyeb hw̋ vranal , ſem az apoſtol nem nagyob annal , ky hw̋tet el boczatta .
Ha ezth twgyatok , bodogok leztek , ha teyendytek azokat .
De nem myndenró̗l zolok , en twdom , kyket valaztottam ; de hogy bel telneek az yras : Ky en velem eezyk kynyereth , fel emely en ellenem hw̋ ſorkantyyath .
Ez napſagttw̋l foghwa mondom tynektek , mynek elette lenne , hogy mykoron bel telendyk , hyggyetek  merth en vagyok .
Byzon byzō mondom tynektek : Ha ky veyendy azth , kyt en boczatok , enghem vezen ; ky kedeg enghem vezen {6675} , {676} vezy azt , ky enghem boczatot .
Mykoron ezth zolta vona Jeſus , megh haborodek hw̋ lelkeeben , es byzonſagot teewen monda : Byzon byzon mondom tynektek , mert egy ty kezzó̗letek ma enghemeth el arwl .
Neeznek vala azert egymaſra ah tanoythwanyok , gondolkodwan , kyró̗l mondanaa .
Vala azert leetelepedwen egy hw̋ tanoythwany kezzó̗l Jeſnak terdeen , kyth zereth vala Jeſus .
Yntee azert hw̋neky Symon peter , es monda : Kyczoda az , kyró̗l azt mongya ?
Mykoron azert az lee haylot vona Jeſuſnak mellyere , monda hw̋neky : Vram , kyczoda az ?
Felelee Jeſus : Hw̋ az , kynek en ez martot kynyeret adandom .
Es mykoron megh martotta vona az kynyereth , adaa Scarioty ſymon iudaſnak .
Es az falath vtan ottan belee meene az Sathan .
Es monda hw̋neky Jeſus : Kyth teez , teth hamar .
Azth kedegh ſenky nem twdaa hw̋ vele le telepó̗dettek kezzó̗l , my okaert mondotta vona hw̋neky .
Mert nekyk aloyttyak vala , myert erzeeny valanak Judaſnak , hogy azert mondotta vona hw̋neky ieſus : Ved megh azokat , kyk zyghzegheſek my nekw̋nk ez ynnepnapra ; awagy hogy vala myt az zeghenyeknek aggyon .
Mykoron azert el vette vona hw̋ az falatot , leghottan ky mene .
Vala kedegh eey .
Mykoron azert kywe ment vona , monda Jeſus : Ymaran megh dyczó̗wltetó̗t embernek hw̋ ffya , yſten es megh dyczowhetó̗t hw̋ benne .
Ha azert yſten megh dyczó̗wltetó̗t hw̋ benne , yſten es megh dyczó̗wyty hw̋tet ennenmagaban , {677} es ymaran es megh dyczó̗wyty hw̋tet .
Fyaczkaym , meegh egy keveſtennee vagyok veletek .
Kereſtek enghē ; es mykeppen mondā az ſydoknak : Howa en meegyek , ty oda nem yehettek , tynektek es azth mondom :
Wy̋ paranczolatot adok ty nektek : hogy zereſſeetek egy maſth , mykeppen en zerettelek tyteket , ty es egy maſth zereſſeetek .
Ebben yſmernek megh myndnyayan , mert en tanoythwanym vattok , ha zerelmetek leend egy maſhoz .
Monda hw̋neky ſymō peter : Vram , howa meegh ?
Felelee Jeſus : Howa en meegyek , nem kó̗wethetz'' maſtan enghemet , de kó̗wetz annak vtanna .
Monda hw̋neky peter : Myre nem kó̗vethhetlek ma ?
az en lelkemet the eretted adom .
Felelee hw̋neky Jeſus : Te lelkedeth en erettem adod ?
Byzon byzon mondom te neked : Nem eenekel az kakaſſ , mynek elette haromzer tagacz megh enghemet .
Tyzen neegy Annak vtanna hew tanoythwanynak : Ne haboroggyek megh ty zyvetek .
Hyztek ee yſtenbē ?
en bennem es hyggyetek .
En atyamnak hw̋ hazaban ſok lakodalmak vannak .
Ha ymaran megh nem mondottā vona tynektek , mert el meegyek ty  nektek helth zereznem .
Es ha el menendek , es thynektek helth zerzendó̗k , eſmegh el yevek , es tyteket en magamhoz vezlek , hogy ah  hol en vagyok , ty es oth leegyetek .
Monda hw̋ neky {678} tamas : Vram , nem twgyok , howa meegh , es hogy twdhattyok megh az vtat ?
Mōda hw̋neky Jeſus : En vagyok az wth , es ygaſſagh , es eeleth .
Senky nem yehet en atyamhoz , hanem en atalom .
Ha megh yſmertetó̗k vona enghemeth , en atyamath es Byzonnyal megh yſmerteetek vona ; es ez napſaghtwl foghwa megh yſmerytek hw̋tet , es ymaran lattatok hw̋tet .
Monda hw̋neky fylepp : Vram , mwtaſſad megh mynekwnk te atyadat , es eelegh my nekwnk .
Monda hw̋neky Jeſus : Ennee ydetw̋l foghva tyveletek vagyok , meegh ſem yſmertetó̗k ee megh enghemeth ?
Fylepp , ky enghem laat , lattya az en atyamath ez .
Mykent mondod azert the : Mwtaſſad megh mynekw̋nk te atyadath ?
Nem hyzed ee  merth en atyambā , es atyam en bennē vagyon ?
Az bezedeketh , kyket en zolok , en magamtw̋l nem zolom .
De atyam en  bennē lakozwan , hw̋ tezy ah dolgokat .
Nem hyzytek ee , mert en en atyamban , es atyā en bennē vagyon ?
Ottan czak az myvelkó̗detó̗keerth hyggyetek .
Byzon byzon mondom tynektek , vala ky enbennem hyzen , az myvelkó̗deteket , kyket en tezek , hw̋ es teezy , es annal nagyobakath teezen ; merth en atyamhoz meegyek .
Es vala myn keerendytek en atyamat en newembe , azth tezem .
Ha zerettek enghemet , en paranczolatymat tarczatok .
En es keerem en atyamat , es azt maſth zent lelketh aad ty nektek , hogy veletek maraggyon mynd erekkee , {679} byzonſagnak lelkeet , kyth ez vylagh megh nē foghath ; mert ſem lattya hw̋tet , ſem twgya hw̋tet .
Ty kedeegh yſmerytek hw̋tet ; mert ty nalatok lakozyk , es thy bennetek lezen .
Nem hallak el tyteket  arwakath .
Meegh egy keveſtennee , es ez vylagh enghem nem laath .
Ty kedeegh lattok enghemet , mert en eelek , ty es eeltek .
Azon napon ty nylwan megh yſmerytek  mert en en atyamban vagyok , ty es en bennem , en es ty bennetek .
Vala  kynel az en paranczolatom vagyon , es tarttya hewteth , hw̋ az  ky zereth enghemet .
Ky kedegh enghem zereth , zerettetyk en atyamttwl es az ; en es zeretó̗m hw̋tet , es megh yelentó̗m hw̋neky en magamath .
Monda hw̋neky Judas , nem az ſcariot , ky hw̋tet el  arwlaa : Vram , my dologh lezen az , merth megh akarod tennenmagadat yelentenó̗d my nekw̋nk , es nem ez vylaghnak ?
Felele Jeſus , es monda hw̋neky : Vala ky enghem zeret , az en bezedemet tarttya , az en atyam es zerety hw̋tet , es hw̋ hozya yewó̗nk , es hw̋ nala lakodalmak tezw̋nk .
Ha ky eſmegh enghem nem zeret , az en bezedemet nem tarttya .
Az bezeed kedeegh , kyt hallottatok , nem enym , de azee , ky enghem boczatot .
Ezeket mondam tynektek , veletek lakozwan .
Az vygaztalo zent lelek kedegh , kyt el boczat en atyam en newembe , hw̋ megh tanoyth tyteket myndenre , es myndeneket megh yhly tynektek , vala myt mondandok tynektek .
Bekeſeghet hagyok tynektek .
Bekeſeghet {680} adok ty nektek ; nem mykeppen ez vylagh aad , adom tynektek .
Ne haboroggyek megh ty zywetek , megh ſe rettennyen .
Hallottatok  hogy mondottā tynektek : El megyek  es el yewek ty hozyatok ;
ha zerethneetek enghemet , byzonyawal ewrw̋lnetek , mert en atyamhoz meegyek ; mert atyam nagyob ennalamnal .
Maſt es azert mondam tynektek , mynek elette megh lennee , hogy mykoron be telendyk , hyggyetek .
Ymaran nem ſokat zolok ty veletek ; mert el yewth ez vylaghnak feyedelme ; es en bennem ſemyee nyncz : de hogy megh yſmerye ez vylagh , merth zeretem en atyamat , es mykeppen paranczolatot adot ennekem atyam , azonkeppen czelekedem .
Kelletek ffel , mennyw̋nk el eennen .
En vagyok Byzon zelew thw̋ , es en atyam zanto mywes .
Mynden zelw̋ vezzó̗t , ky en bennem gymelczet nem teremt , le metzy ; es ky gymelczeth teremtet , megh tyztoyttya , hogy teeb gymelczet teremczet .
Ymaran ty tyztak vattok az en bezedemeert  kyth zoltam tynektek .
Lakozyatok en bennem , es en tybennetek .
Mykeppen az zelw̋ vezzó̗ nem teremthhet gymelczet ennenmagatwl , hanem ha az thó̗wen maradand ; azonkeppen ty ſem , hanē ha en bennem maradandotok .
En vagyok az zelw̋ thw̋ , ty zelw̋ vezzó̗ ; vala ky en bennē lakozyk , es en hw̋ benne , az ollyan teremt ſok gy melczet ; {681} mert en nalamnal kyl ſemyt nem tehettek .
Ha ky en bennem nem lakozandyk , kywe vagattatyk , mynt az zeló̗ vezzó̗ , es megh azz ; fel gyeytyk hw̋tet , es az tyzre vetyk , es megh eegh .
Ha en  bennem lakozandotok , es az en bezedem ty bennetek lakozandyk , vala myt akarandotok , keerytek , es megh lezen ty nektek .
Ebben dyczó̗w̋ltetó̗th megh az en atyam , hogy ſok gymelczet teremczetek , es en tanoythwanȳ legyetek .
Wgy zeretó̗t enghem az en atyam , en es zerettelek tyteketh .
Lakozyatok az en zerelmembe .
Ha az en paranczolatymat tartangyatok , vgy lakozhattok az en zerelmembe ; mykeppen en es az en atyamnak hw̋ paranczolatyth megh tartottam , es lakozom az hw̋ zerelmeebe .
Ezeket zolam azert tynektek , hogy az ty eremetó̗k ty bennetó̗k leg̋en , es az eremetó̗k bel tellyeſeggyek .
Ez az en paranczolatom , hogy zereſſeetek egy maſth , mykeppen zerettelek tyteket .
Ennel nagyob zeretety ſenkynek nyncz , mynt hogy hw̋ lelkeet veſſe ky hew baratyert .
Ty en baratym vattok , ha teyendytek azokat , kyket en paranczolok .
Ymaran nem mondlak tyteketh en zolgaymnak , mert az zolga nem twgya  myt tegyen hw̋ vra ; tyteketh azert mondalak en Baratymnak , mert myndent , vala myt hallottam en atyamttw̋l , kywe yelentettem tynektek .
Nem ty valaztottatok enghemet , de en valaztottalak tyteket , es zerzettelek , hogy el mennyetek , es gymelczet teremczetek , es az {682} gymelczetó̗k megh maragyon ; hogy vala myt keerendetek en atyamttw̋l , aggya tynektek .
Ezth paranczolom tynektek , hogy zereſſetek .
Ha ez vylagh tyteket gyló̗l , twgyatok azth , hogy elezer enghemet gyló̗lth .
Ha ty ez vylagbol voltatok vona , ez vylagh , ky hw̋ee vona , zerethne̋e ; de myerth ez vylagbol nem vattok , mert en ky valaztottalak tyteket ez vylagbol , annak okaert gyló̗l tyteket ez vylagh .
Emlekó̗zyetek megh az en bezedemrel , kyt mondeek tynektek : Az zolga nem nagyob hw̋ vranal .
Ha enghemeth haborgattanak , tyteket es haborgatnak ; ha az bezedemet megh tartottaak , az tyeteketh es megh tarttyaak .
Mynd ezeket azert tezyk tynektek az en newemeert : mert nem twgyak azt , ky enghemet boczatot .
Ha en el nem yettē vona , es hw̋nekyk nem zoltam vona  bynek nem vona 
maſtan kedeegh menedeekek nynczen hw̋ bynekró̗l .
Vala ky enghem gyló̗l , en atyamat es gyló̗ly az .
Ha myvelkó̗detó̗ket nem tettem vona hw̋ keztó̗k , kyket ſenky eegyeb nem tet , hat bynek nem vona ; maſtan kedegh lattaak ymaran , es hallottak , azert meegh es mynd enghemet , mynd en atyamath es gyló̗lteek .
De hogy bel telneek az mondaſ  ky az hw̋ tó̗rwenyekben yrwan vagyon : mert yngyen ſemyert gyló̗ltenek enghemet .
Mykoron azert el yewend az zent lelek , kyt en el kyldek tynektek en atyamtwl , byzonſaghnak lelkeet , ky en atyamtw̋l zarmazyk , az byzonſagot tezen en rolam 
. Ty es byzonſa got {683} teeztek , mert eleytw̋l foghwan en velem vattok .
Tyzen hat Cap Mynd ezeket azert zolam tynektek , hogy megh ne tantorogyatok .
Hw̋ ſynagogayoknak kywle teznek tyteket ; de el yewt az hora , hogy mynden , vala ky megh ó̗l tyteketh , aloyttya  hogy aldozatot tezen yſtennek .
De azt azert tezyk tynektek , mert nem yſmerteek ſem en atyamat , ſem enghemet .
De ezeket azert zolā tynektek , hogy mykoron el yewend az hw̋ horayok , emlekezyetek megh rola , mert ezt eleeb megh mondottā tynektek .
Ezeket kedegh eleytw̋l foghwa megh nem mondottam volt tynektek , mert en ty veletek voltam .
De ymaran el meegyek ahoz , ky enghem boczatot , es ſenky ty kó̗zzó̗letek megh nē kerdy : Howa meegy ?
de myert ezt mondam ty nektek , zomorwſagh bel telee az ty zyweteket .
De en ygazan mondō tynektek : Yllyk tynektek , hogy en el mennyek ; mert ha el nem menendó̗k , az vygaztalo zent lelek nem yew ty hozyatok ; ha kedegh el menendó̗k , el kyldem hw̋tet ty hozyatok .
Es mykoron el yewend , az megh feddy ez vylagot Bynbó̗l , es ygaſſagrol , es yteelettró̗l : bynró̗l yelennen , mert nem hyttenek en bennem ; ygaſſagrol kedegh , mert el megyek en atyamhoz , es ymaran nem lattok enghemet ; es yteelettró̗l , mert ez vylaghnak hw̋ feyedelme ymaran megh yteeltetó̗t .
Meeglen {684} ſokat kellene tynektek mondanom , de nem vyſelhetytek maſtan el .
Mykoron kedegh az Byzonſaghnak hw̋ lelke el yewend , megh tanoyt tyteket mynden ygaſſagra ; mert nem zol ſemyt hw̋ magatwl , de vala myt halland , azt zollya , es kyk yewendó̗k leeznek , hw̋ megh yelenty thy nektek .
Hw̋ enghem megh dyczó̗wyt ; mert az enymbó̗l vezy , es megh hyrdety tynektek .
Myndenek , vala myk en atyamnak vannak , enymó̗k ; annak okaert mondam , mert az enymbó̗l vezy , es meg hyrdety ty nektek .
Keweſſee , es ymaran nem lattok enghemet ; eſmegh keweſſee , es lattok enghemet ; mert el megyek en atyamhoz .
Mondanak azert hw̋ tanoythwany kezzó̗l egy maſnak : Myczoda ez , kyt mond mynekwnk : Keveſſee , es nem lattok enghemet , eſmegh keweſſee , es lattok enghemet ;: Mert el meegyek en atyamhoz ?
Ezenkeppen zolnak vala azert : Myczoda az , kyt mond my nekw̋nk : Keweſſee ?
Nem twgyok , myth zol .
Megh yſmeree azert Jeſus , mert megh akarnaak hw̋tet raytta kerdeny , es monda hw̋nekyk : Azon kerdezkó̗ttó̗k ee ty keztetek , mert mondam : Keweſſee , es nem lattok enghemet ; eſmegh keweſſee , es lattok enghemet ?
Byzon byzon mondom tynektek : mert ſyrtok es ohaytotok ty , ez vylagh kedegh vygad ; ty kedegh bankottok , de az ty banattok eremre fordwl .
Pelda az azzonyallath : mykoron zyl , zomorwſaga vagyon , mert el yewt az hw̋ horaya ; mykoron kedeg zylendy az {685} gyermeket , ymaran nem emlekó̗zyk megh az nyomorwſagrol az eremeerth , mert az ember ez vylagra zyletet .
Ty es azert azonkeppen maſtan yollehet zomorwſagot zenvettek , de eſmegh meg latogathlak tyteketh , es megh erwendezik ty zywetek , es az ty eremetó̗ket ſenky el nem vezy tw̋letek .
Es azon napon ſemyn megh nem kerdó̗tó̗k enghemet .
Byzon byzon mondom tynektek : ha myn kerendytek en atyamat en newembe , aggya tynektek .
Keryetek , es vezytek , hogy az ty eremetek tellyes legyen .
Ezeket pelda bezeed zerent zoltam tynektek ; el yewt az hora , mykoron ymaran nem pelda== ==zerent zolok tynektek , de nylwan en atyamrol hyrdetek tynektek .
Azon napon en newemben kertek ; es nem mōdom tynektek , mert en kerem atyamat ty erettetek ; mert ennen maga atyam es zeret tyteket , mert ty es enghemet zerettetek , es hyttetek , mert yſtentw̋l yettem kywe .
En atyamtwl yettem ky , es ez vylagra yettem ; eſmegh el hagyom ez vylagot , es en atyamhoz megyek .
Mondanak hw̋neky hw̋ tanoythwany . Yme  maſtan nylwan zolaz , es pelda bezedet eeggyet ſem mondaz .
Maſtan yſmeryek , hogy myndent twtz , es nem zykſegh teeneked , hogy vala myn meg kergyenek ; ebben hyzyek , mert yſtenttw̋l yettel kywe .
Monda hw̋nekyk Jeſꝰ : Meegh maſth hyzytek ee ?
Yme  el yew az hora , es ymaran el yett , hogy el ozollyatok , ky mynd hw̋ hazayaban , es czak en {686} magamat haggyatok el ; de nē vagyok en magamat , mert atyam en velem vagyon .
Ezeket zolam ty nektek , hogy en bennem bekeſeghtek legyen .
Ez vylagon nyomorwſaghtok lezen ; de byzyatok , mert en megh gyeztem ez vylagot .
Tyzen heet Cap Ezeket megh mondwan Jeſꝰ , ffel emelee hw̋ zemeyt az menyorzagra , es mōda : Atyam , el yett az hora , dyczó̗wyczet megh the ffyadat , hogy az the fyad es dyczó̗wyczen meg teghed ; mykeppen attad hw̋neky mynden teſthnek hatalmat , hogy myndennek , kyt hw̋neky attal , aggyon erek eeletet .
Ez azert az erek eelet , hogy megh yſmeryenek teeghed , czak Byzon yſtent , es kyt bocsátál , Jeſuſt Criſtuſth .
En teghed megh dyczó̗wyttelek ez felden ;
az dolgot el veegheztem , kyt attal ennekem  hogy teegyek .
Maſtan azert dyczó̗wycz megh te es , atyam , tennen magadnal azon dyczó̗ſegghel , kyt tartok vala , mynek elette ez vylagh teremtethneek te nalad .
En kywe yelentettem te zent newedet embereknek , kyket ennekem attal ez vylaghbol .
Tyeed valanak , es ennekem adad hw̋ket ; es az the bezededet megh tartottak .
Maſtan ymaran nylwan megh yſmerteek , mert myndeneket , vala myt ennekem attal , the tw̋led vannak .
Mert az bezedeket , kyket ennekem attal , en hw̋nekyk attā , es hewk el vetteek , es megh yſmertek byzonnyal , mert the tw̋led yettem ky , es el hytteek , {687} mert the boczattal enghemet .
En hw̋ erettek keerlek , nē ez vylagheert , de azokert , kyket ennekem attal ; mert tyedek mynd .
Az enymeek es tyedek , es az tyed enymek ; es megh dyczó̗wltettem hw̋ bennē .
Es en ymaran nem vagyok ez vylagon , ezek kedegh ez vylagon vannak , es en the hozyad yewó̗k .
Zenth atyam , tarcz megh hw̋ket en newembe , kyket ennekem attal , hogy leegyettek eggye , mykeppen my es .
Mykoron hw̋ veló̗k vonek , en megh tartom vala hw̋ket the zent nevedben .
Kyket en nekem attal , en ó̗ryztem hw̋ket ; es ſenky hw̋ kezzó̗ló̗k el nem vezeth , hanem czak az vezedelemnek ffya , hogy az yras bel tellyeſedneek .
Maſtan azert the hozyad yewek , es ezeket azert zolom ez vylagon , hogy az en eremem== ==be tellyeſeggyek hw̋ bennek .
En hw̋ nekyk attam az the bezededet , es ez vylagh hw̋ket megh gyló̗ltee , mert hw̋k nynczek ez vylaghbol , mykeppen en ſem vagyok ez vylaghbol .
Nem keerlek azō , hogy ky vegyed hw̋ket ez vylagbol , de hogy megh tarczad hw̋ket gonoztwl .
Mert ez vylagbol nynczenek , mykeppē en nem vagyon ez vylagbol .
Zentellyed megh azert hw̋ket ygaſſaghban .
Nam az the bezeeded ygaſſagh .
Mykeppen te boczattal enghemet ez vylagra , azonkeppen en es boczattam hw̋ket ez vylagra .
Azert hw̋ erettek zentó̗ló̗m megh ennen magamath , hogy azonkeppen eeggyek leegyenek hw̋k es ygaſſaghban .
Nem czak hw̋ erettek keerlek kedeegh , de {688} azokerth es , kyk hywendó̗k yewendó̗re hw̋ predicacioyok myat , hogy mynnyayan eeggyek legyenek , mykeppen te vagy  atyam  en bennē . En es te benned , hogy hw̋k es my bennw̋nk eeggyek legyenek , hogy hygg̋e ez vylagh , merth the boczattal enghemet .
En es az dyczó̗ſeghet , kyt ennekem attal , hw̋nekyk attam , hogy hw̋k es eeggyek leegyenek , mykeppen my es eggyek vagywnk .
En hw̋ bennek , te en bennem ; hogy eeggyek legyenek el veghezet zerent , es megh yſmerye ez vylagh , mert the boczattal enghemet , es zeretted hw̋ket , mykeppen enghemet es zerettel .
Atyam , kyket ennekem attaal , azth akarom , hogy hol en vagyok , hw̋k es en velem legyenek , hogy laſſak az en dyczó̗ſeghemet , kyt ennekem zerzetteel , mert zerettel enghemet ez vylagh kezdetynek elette .
Ygaſſagos atyam , ez vylagh teeghed megh nem yſmerth ; en kedeegh megh yſmertelek teghed , ezek es megh yſmertenek , mert the boczattal enghemet .
Es megh yelentettē hw̋nekyk az the newedet , nagyoban es megh yelentem , hogy az byzon zeretet , kywel enghem zerettel , hw̋bennek leegyen , en es hw̋ bennek leegyek .
Ezeket hogy megh mondotta , es el veghezwē hw̋ bezeedyth hw̋ tanoythwanynak .
Tyzen Nyolcz Capitulum Mene ky Jeſus hew tanoythwanywal Cedron new̋ vyznek atala , hol oth kerth vala , kyben be meene hw̋ , es hw̋ tanoythwany .
{689} Twgya vala kedyglen Judaſ es az helth , ky hw̋tet el arwlaa , mert gyakorta oda yew vala Jeſus hw̋ tanoythwanyval .
Judas azert mykoron melle ffel vette vona az ſereghet , es az feyedelmektw̋l es az ffaryſeoſoktwl ſok zolgakat , yewe oda vylagos lampaſokkal es faklyakkal es fegywerekkel .
Jeſꝰ kedyglen twdwan myndeneket , kyk yevendó̗k valanak hw̋ rea , eleygben yarwla , es monda hw̋nekyk . Kyt kereſtek ?
Feleleenek hw̋neky : Az nazarethbely Jeſuſth .
Monda hw̋nekyk ieſus : En vagyok .
All vala kedyglen oth Judaſ es hw̋elek .
Mynt azert mondotta vona : en vagyok ! ottan hattra meenenek , es az feldre le eſſeenek .
Eſmegh azert megh kerdee hw̋ket : Kyt kereſtek ?
Azok kedyglen mondanak : Az nazaretbely Jeſuſth .
Felelee ieſus : Mondam tynektek , hogy en vagyok ; ha azert enghem kereſtek , haggyatok el meennye ezeket .
Hogy be telneek az bezeed , kyt monda : mert kyket ennekem attaal , el nem veztettem hw̋ bennek eeggyet es .
Symon peter azert , mykoron fegywere vona , ky vevee hwteth , es megh vagaa az feyedelem zolgayat , es el eyttee hw̋neky yob fyleet .
Vala kedyglen az zolganak newee malchus .
Monda azert Jeſus peternek : Boczaſſad hyweleeben the fegyweró̗det .
Az poharth , kyt adot ennekem en atyam , nem akarod ee  hogy megh ygyam hw̋teth ?
Az ſereghó̗k azert , es az tyzedó̗ſó̗k , es mynd az ſydoknak zolgay megh fogaak Jeſuſth , es megh kó̗thewzek hw̋teth .
{690} Es vyveek Annaſ pyſpekhez elezer ; vala kedyglen kayffaſnak yppa , ky vala az eztendó̗nek feyedelmee .
Vala kedyglen Kayffas az , ky tanaczoth adot vala az ſydoknak : mert yllyk egy embernek megh halny ah nepeerth .
Kó̗vety vala kedyglen Jeſuſth Symon pet' , es az maſ tanoytvan .
Az tanoythwan kedyglen yſmeretes vala az feyedelemnek , es bel meene Jeſuſſal az feyedelemnek tornaczaban .
Peter kedyglen aal vala az aytonak kyw̋le .
Ky meene azert az tanoythwan  ky yſmeretes vala az feyedelemnek , es megh monda az ayto tartonak , es be vyve peterth .
Monda azert peternek az aytotarto leany : Nem de the es az embernek tanoythwany kezzó̗l vag̋ ee ?
Monda ottan : Nem vagyon .
Alnak vala kedyglen az vytezek es az zolgaak az zennel , merth hydegh vala , es meleghó̗ytyk vala ennenmagokath ;
vala kedyglen peter es hw̋ keztek alwan , es melegheythwen ennen magat .
Az feyedelem azert megh kerdee Jeſuſth hw̋ tanoythvanyrol es twdomanyarol .
Felelee hw̋neky Jeſus : En myndenkoron nylwan zoltam ez vylaghnak ; en myndenkoron tanoytottam az ſynagogaban es az templomban , howa mynd az ſydok gyw̋lnek ; es tythkon ſemyth nem zoltam .
Myth kerdez enghemet ?
Kerd azokath , kyk hallottak , myt zoltam hw̋nekyk ; azok twggyak , myt zoltam en .
Ezeket kedyglen mykoron zolta vona , egy eló̗we alwā az zolgak kezzó̗l , arczwl ytee Jeſuſth , mōdwan : Yg̋ felelz ee az feyedelemnek ?
Monda hw̋neky Jeſus : {691} Ha gonozwl zoltam , teegy Byzonſagot ah gonozrol ; ha kedyglen yol zoltam , myt verz enghemet ?
Es kylde hw̋tet Annas kayffas pyſpekhez kó̗tó̗zwen .
Vala kedeglen Symon peter alwan es melegeythwē ennen magat .
Mondanak azert hw̋neky : Nem de the es az hw̋ tanoythwany kezzó̗l vagy ee ?
Megh tagadaa hw̋ ottan , es monda : Nem vagyok .
Monda eſmegh egy hw̋neky az feyedelemnek zolgay kezzó̗l , annak rokonſaga , kynek peter el vagtta vala ffyleeth : Nem de en teghed latalak az kerben hw̋ vele ?
Azonnal azert eſmegh megh tagadaa , es ottan az kakas zola .
Vyveek azert Jeſuſth kayffaſtwl az tanacz hazban .
Vala kedyglen ymar hollal ; es hw̋k nem menenek be az tanacz hazban , hogy megh ne ferteztethneenek , de hogy megh eenneek az hoſwetot .
Kywe meene azert Pylatus hw̋ hozyatok , es monda : Mynemw̋ vadolaſth teztek ez ember ellen ?
Feleleenek mynd , es mondanak : Ha gonoz tewó̗ nem vona ez , nem hoztok vona teeneked maſtan .
Monda azert hw̋nekyk Pylatus : Veegyetek ffel hw̋tet , es az ty tó̗rwentó̗k zerent yteellyetek megh hw̋tet .
Mondanak azert hw̋neky az ſydok : Nekw̋nk nem yllyk vala kyth megh ó̗lnw̋nk .
Hogy Jeſuſnak bezeede bel telneek , kyt monda , megh yelenthwen , mynemw̋ halallal kellenee megh halnya .
Bel meene azert eſmegh az tanacz hazbā Pylatus , es hozya hyvaa Jeſuſth , es mōda hw̋neky : Te vagy ee az ſydoknak kyrallya ?
Feſeſee Je ſus : {692} Temmagattwl mondod ee azth , awagy eegyebek mondottak en rolam the neked ?
Felele Pylatus : Nem de en es ſydo vagyok ee ?
Az the neeped es feyedelmyd attanak teghed ennekem :
myth tettel ?
Felele Jeſus : Az en orzagom nynczen ez vylagrol .
Ha ez vylagrol vona az en orzagom , az en zolgaym byzonyawal vyaſkodnanak en erettem , hogy ne arwltathnaam az ſydoknak kezó̗kben .
Maſtan kedyglen az en orzagom nynczen ez vylagrol .
Monda azert hw̋neky Pylatus : Azerth kyralʼ vagy ee the ?
Ottā felelee Jeſus : Te mondod , mert kyralʼ vagyok en .
En abban zylettem , es arra yettem ez vylagra , hogy Byzonſagot tegyek az ygaſſagrol .
Mynden , vala ky ygaſſaghbol vagyon , halgattya az en bezeedemeth .
Monda hw̋neky Pyſatus : Myczoda az ygaſſaagh ?
Es hogy ezt mondotta vona , eſmegh ky meene az ſydokhoz , es monda hw̋nekyk : En ſemyt okoth nem talalok hew benne .
Nam vgyan es zokaſtok vagyon tynektek , hogy eeggyet el boczaſſak tynektek az hoſwethban .
Akaryatok ee azerth  hogy el boczaſſam tynektek az ſydoknak kyrallyat ?
Feel kyayttanak eſmegh myndnyayan , mondwan : Ne ezth , de Barrabaſth .
Vala kedeegh az Borbaſ tolvay .
Tyzen kylencz Cap Ottan azert megh kó̗tó̗ztetee Pylatus Jeſuſth , es megh oſtoroztataa .
Es az zolgak koronath kó̗teenek tó̗wyſkbewl , es feyeeben {693} tolyaak , es barſſon kenteſben fel ó̗tó̗zteteek hw̋tet , es yewnek vala hw̋ hozya , es mondnak vala : Aue rex iudeorum : Idwez leegy  ſydoknak kyrallya !
Es arczwl ytyk vala hw̋tet .
Kywe mene eſmegh pylatus hozyayok , es monda hw̋nekyk : Yme  ky hozom tynektek hw̋tet , hogy megh yſmeryetek , merth ſemy okot nem talalok hw̋ benne halarra .
Ky mene azert Jeſus , kywe hozwan az thewyſ koronat es az barſſon rwhat .
Es monda hw̋nekyk Pylatus : Yme  hol az ember !
Mykoron azerth lattak vona hw̋tet az feyedelmek es az zolgaak , kyayttyak vala , mondwan : Fezeycz megh , fezeycz megh hw̋tet !
Monda hw̋nekyk pylatus : Vygyetek el hw̋tet thy , es fezeyczeetek megh , mert en nem lelek hw̋benne ſemy okot .
Felelenek ottan hw̋neky az ſydok : Mynekw̋nk terveenywnk vagyon , es terwenyw̋nk zerent megh kel halny , mert yſtennek fyawa tettee ennen magath .
Mynt azert hallotta vona pylatus ez eellyen bezeedeket  anneewal ynkab megh feelelmeek .
Es be menwen eſmegh az tanacz hazban , monda Jeſuſnak : Honnan valo vagy te ?
Jeſus kedyglen nem ada hw̋neky feleletó̗t .
Monda azerth hw̋neky pylatus : Ennekem nem zolaz ee ?
Nem twdod ee , hogy hatalmā vagyon ennekem teghed megh fezeytenem , es hatalmam vagyon el boczatanom ?
Monda ottan Jeſus hw̋neky : Nem vona teeneked en rayttam ſemy hatalmad , ha teneked fó̗lw̋l nem adatot vona ; annak== ==okaert , ky te neked {694} adot enghemet , nagyob byne vagyon benne .
Mynd ezekbó̗l azert akarya vala Pylatus hw̋tet el boczatany .
Az ſydok kedeeglen kyayttyak vala mondwan : Ha ezth el boczatod , twgyad , nem leez czazarnak barattya ; mert mynden , vala ky ennenmagat kyrallya tezy , ellenee mond czazarnak .
Pylatus azert mynth hallotta vona ez ellyen bezeedeketh , ottan kywe hozaa Jeſuſth , es yteeló̗ zekyben ylwen oth az helyen , ky mondatyk deakwl lykoſtratoſnak , ſydowl kedyglen gabbata .
Vala kedyg az hoſweethnak eſtyn ez , oly mynth hatod horan , es monda az ſydoknak : Yme  hol az ty kyraltok !
Azok kedygh kyaya''ttyak vala : Vond ffel , vond ffel , fezeycz megh hw̋teth .
Monda hw̋nekyk pylatus : Ez ty kyraltokat fezehem ee megh ?
Mondanak ottan az feyedelmek : Nynczen kyralywnk , hanem czazarwnk .
Ottan azert nekyk adaa hw̋tet , hogy megh fezeyteneek .
ffel ragadaak azert Jeſuſth , es ky vyveek hw̋tet .
Es ffel veven hw̋ kerezthffayat , meene ky az herre , ky mondatyk kalvarie , magyarwl koppaztonak , Sydowl kedyglen golgotha .
Hol oth megh fezeyteek hw̋tet , es hw̋ vele eegyebeket , kettó̗t egyfeló̗l es maſ feló̗l , kozepó̗t kedygh Jeſuſth .
Ira ffel azert neweet es pylatꝰ , es teewe az kerezthffara ffel .
Vala kedyglen ezenkeppen ffel yrwan : Nazarethbely Jeſus , ſydoknak kyrallya .
Ez yraſth azert ſokan megh olwaſaak az ſydok kezzó̗l : merth az varaſhoz kó̗zel vala az helʼʼ , {695} hol oth megh fezeyteteek Jeſus .
Es vala yrwan Sydowl , Ghó̗ró̗ghwl es deakwl .
Mondnak vala azert Pylatuſnak az ſydo feyedelmek : Ne yryad Sydok kyrallyanak , myert hw̋ montta : Sydoknak kyrallya vagyok .
Felelee Pylatus : Amyt yrttam , yrttam .
Az vytezek azert , mykoron megh fezeytetteek vona hw̋tet , veevek hw̋neky rwhayat , es teenek negy reezth raytta , myndenyk vyteznek egy rezth , es az rwhakenteſth .
Vala kedyglen az kenteſth nem zw̋t , de zepen kó̗ttetó̗t .
Mondanak azert egy maſnak : Ne metellyek megh hw̋tet , de veſſw̋nk ſorſoth raytta , kyee legyen .
Hog̋ czak az yras bel tellyeſedneek mondwan : Megh oztaak az en rwhamat ennenmagoknak , es az rwhamon ſorſot veteenek .
Az vytezek azert ezt teweek .
Alnak vala kedyglen az kerezthfanak mellette Jeſuſnak hw̋ Annya , es az hw̋ annyanak hwga  Maria , Cleoffe , es Maria magdalene .
Hogy azert latta vona Jeſus hw̋ zyleyeet es tanoythwanyat , kyt zereth vala , alwan ottā monda hw̋ zyleyeenek : Azzonyallat , yme nekó̗d ffyw .
Annak monda az tanoythvannak es : Yme nekó̗d Anya .
Es az horatwl foghwa veve hw̋tet az tanoythwan hw̋ ó̗ryzetyre .
Annak vtanna twdwan Jeſus  mert ymaran myndenek bel tellyeſettenek vona , monda : Zomehozom .
Vala azert egy edeeny oth tellyes eczettel , Azok ottan ſpongiat zerzeenek tellyes eczettel , es zayahoz ywttataak .
Mykoron azert hozya vette vona Jeſꝰ az eczetet , monda : Bel tellyeſedeth .
Es {696} lee haythwan hw̋ feyeeth , ky boczataa hw̋ zent lelkeeth .
Az ſydok azerth , myert ynnep eſty vala , hogy ne maradnanak az holt teſtek az kerezthffan az ynnepnapon , merth nagy ynnepnek vala napya , keereek Pylatoſth , hogy meg tó̗rethneenek hw̋nekyk zarok , es lee veetethneenek .
El yeweenek azert az vytezek , es yollehet az elſó̗nek meg tó̗reek hw̋ zarayth .
Jeſuſhoz azert hogy ywtanak , mynt lataak hw̋tet ymaran ky mwlny , nem tó̗reek hw̋neky zarayt , de egy az vytezek kó̗zzó̗l hw̋ czwczayaval hw̋ oldalath megh nytaa , es leghottan hw̋ beló̗lee veer es vyz folameek kywe .
Es ky lataa , byzonſagot theen rola , es ygaz hw̋ byzonſaga .
Es az thwgya  mert ygazat mond , hogy ty es megh hyggyetek .
Lenek kedyglen mynd ezek , hogy az yras bel tellyeſedneek : Czontot hw̋ beló̗le ky ne tó̗ryetek .
Eſmegh mas yras vgy mond : Megh lattyak  kyben ſebeket tettenek .
Mynd ezeknek vtanna azert keere Pylatoſth Arymatyabely Joſeff , azert hogy hw̋ es Jeſuſnak tanoytwanya vona , de maga tythkon , az ſydoknak feelelmó̗kert , hogy le vennee Jeſuſnak hw̋ teſteet .
Es megh enghedee Pylatus .
El yewe azert , es le veeve Jeſuſnak hw̋ teſteet .
Yewe el azert Nicodemoſ es , ky eeyel yeth vala Jeſuſhoz elezer , hozwan draga myrrath es aloet , oly mynt zaz meertekó̗th .
Le vevek azert Jeſuſnak hw̋ teſteeth , es tyzta gyoczban takarak hw̋tet , elezer megh kenwen , mykeppen zokaſok az ſydoknak hallottat te methny .
{697} Vala kedyglen oth azon helyen , hol Jeſus megh fezeytetteek , egy kerth , es az kerben egy wy̋ koporſſo , kyben meegh ſenky nem vettetó̗t vala .
Az ſydoknak azert ynnepó̗kerth oda helyhezteteek , myert kó̗zel vala az koporſſo , oth teweek le Jeſuſth .
Hwz Cap Az ynnepnek kedyglen elſe napyan yewe el Maria magdalena yo reegghel  mykoron meegh ſeteteſ vona az koporſſohoz , es lataa az kó̗weth el veven az koporſſorol .
El fwtameek azerth , es yewe Symon peterhez es az mas tanoythwanhoz , kyth zereth vala Jeſus , es monda hw̋nekyk : El vetteek vramat az koporſſobol , es nem twgyok howa tetteek hw̋tet .
Kywe meene azert peter es az mas tanoythwan̋ , es yewenek az koporſſohoz .
Syethnek vala eegyetembe ketten , de az maſ tanoythwan eleb eere oda peternel .
Es mykoron belee haylot vona , lataa az leellahokath oth le vethveen , es ennen maga be nem meene .
Yewe azert el Symon peter es kó̗wethwen hw̋tet , es ottan be meene az koporſſoban , es lataa oth le vethwen az lellahokat , es az kezkenó̗th , kywel Jeſuſnak hw̋ feyeet kó̗tó̗ttek vala be , nem eggywth lenny az lellahokkal , de kylen egy herre teeven .
Ottā azert be meene az mas tanoythwan es , ky elezer yett vala az koporſſohoz , es lataa , es el hywee , mert meegh nem ertyk vala az yraſth , mert ffel kellene hw̋neky hallottaybol ta madny .
{698} Azert eſmegh ennen magokban tereenek az tanoythwanyok .
Maria kedyglen al vala az koporſſonak kywle ſyrwan .
Mykoron azert oth ſyrna , le hayla , es be tekeenthe az koporſſoban , es lata keth angyalokat feyer rwhaban oth ylwen , eggyket feyeenel , es az maſykat labanal , hol le teetetó̗t vala Jeſuſnak teſtee .
Mondanak hw̋neky azok : Azzonyallat ! myth ſyrz ?
Monda hw̋nekyk : Mert el vetteek az en vramath , es nem twdom  howa tetteek hw̋teth .
Ezeket hogy megh mondotta vona , hat̄t̄ fordwlvan , lataa Jeſuſth lathw , alvan , es nem twgya vala , mert Jeſus von̄ .
Monda hw̋neky Jeſus : Azzonyallat ! myt ſyrz , myt bankodol , kyt kerez ?
Hw̋ kedyglen aloythwan  mert kerteez vona , monda hw̋neky : Vram , ha te vetted el hw̋tet , mongyad megh ennekem , es en el vyzem hw̋tet .
Monda hw̋neky Jeſus : Maria !
Ottan hw̋ hattra fordwlvan , monda hw̋neky : Rabony ! ky mondatyk : Meſter .
Monda hw̋neky Jeſus : Ne akar'' enghemet yllethned , mert meegh ffel nem mentem en atyamhoz ;
meny el kedyglen az en atyamffyayhoz , es mongyad azth hw̋nekyk : Ym  ffel megyek az en atyamhoz es ty atyatokhoz ; az en yſtenemhez es ty yſtentekhez .
El yewe azert Maria magdalena , megh hyrdethwen az tanoythwan nyoknak , mert : Latam vramat , es ezeket mondaa ennekem .
Mykoron azert eſthwe let vona azon nap , es az aytok be teewel volnanak , hol oth az tanoythwanyok megh gyw̋ltenek {699} vala az ſydoktwl valo feeltekben , yewe el Jeſus , alla megh kó̗ztó̗k , es monda : Bekeſeegh hozyatok .
Es azt mondotta vona , megh mwtogataa hw̋nekyk kezeyt , es labayth , es oldalath .
Megh ewrvendeenek azert az tanoythwanyok , lathwan vrokat .
Monda azert eſmegh hw̋nekyk : Bekeſeegh hozyatok .
Mykeppen el boczatot enghemet en atyam , en es el boczathlak tyteket .
Ezth hogy megh mondotta vona , lehellee , es monda hw̋nekyk : Veegyetek zent lelketh .
Kyknek megh boczatangyatok byneket , megh boczatathnak hw̋nekyk ; es kyknek megh tartangyatok , megtarthwan leznek .
Tamaſ kedyglen , egy az tyzenkettó̗ kó̗zzó̗l , nem vala hw̋ veló̗k , mykoron el yewt vala Jeſus .
Mondanak azert hw̋neky az teb tanoythwanyok : Latok vrwnkkat .
Hw̋ kedyglen monda nekyk : Hanem ha latandom hw̋ kezeyn az zegheknek fwratyt , es bel boczatom en wyaymat az ſegheknek helyben , es be boczatom en kezemet hw̋ oldalaban , nem hyzem .
Es nyolcz napoknak vtanna eſmegh valanak ben egyetemben az tanoythwanyok , thamaſ es hw̋ veló̗k .
Yewe el Jeſus ayto be teewen , es megh alla hw̋ kó̗ztek , es monda : Bekeſeegh tynektek !
Annak vtanna monda Tamaſnak : Nyohad ede te wyodat , es laſſad megh en kezeymeth , es hozd ede the kezedet , es boczaſſad en oldalamba , es ne akar lenny hytetlen , de hyw .
Felele thamas , es monda : En vram , es en yſtenem .
{700} Monda hw̋neky Jeſus : Mert lataal enghem , tamas , es hyl ; bodogok  kyk nem lattanak , es hyttenek .
Yollehet ſokakat  eegyeb yegyeket es teth legyen Jeſus hw̋ tanoythwanynak elettek , kyk mynd nynczenek meg yrwan ez kenyben ;
ezeket kedyglen yrwan vannak , hogy hyggyetek , merth Jeſus byzon yſtennek fya legyen ; es hogy hywen , erek elettek legyen hw̋ zenth neweben .
Hwzon egy Cap Annak vtanna megh yelentee eſmegh ennenmagat Jeſus Tyberyadiſ tengheren .
Yelentee kedegh ezenkeppen : Valanak eegyetembe Symon peter , es Thamas , ky didimuſnak neveztetyk , es Natanael , ky vala kanabely , galyleabol , es zebedeoſnak ffyay , es eegyebek ketten hw̋ tanoythwany kó̗zzó̗l .
Monda azert hw̋nekyk Symon peter : El meegyek halazny .
Mondanak hw̋neky : My es el megywnk veled .
Es el yeveenek , es hayora keleenek ; es azon eeyel ſemyt nem foganak .
Hogy azert megh verradot vona , meg allapeek Jeſus az parton , de maga nem yſmereek megh az thanoythwanyok , hogy Jeſuſ vona .
Monda azert hw̋nekyk Jeſuſ : Gyermekek  nem de fezny valotok vagyon ee ?
Feleleenek hw̋neky , mondwan : Nynczen .
Ottan monda hw̋nekyk : Veſſeetek az ewezwnek yob feló̗l ah halot , es ottan talaltok .
Onnan veteek azert , es ymarā nem vohattyak vala kywe az halot az halaknak ſokſagatwl .
Monda azert az tanoythwany , {701} kyth zeret vala Jeſus : Vrwnk hw̋ .
Symon peter mynth azth hallotta vona , merth vrok vona , hozya zoroyttaa hw̋ rwhayat , mert mezeytelen vala , ottan az vyzbe boczataa ennenmagat .
Az teb tanoythwanyok kedegh evezwen , yeweenek hw̋ hozyaa , mert nem valanak mezzee az feldtw̋l , de oly mynt keth zaz ſenghneere , vonvan tellyes hallal az halooth .
Hogy azert az zarazra ky zallottanak vona , latanak zenet teewen , az zenó̗n halat ſylny , es kynyeret .
Monda ottan hw̋nekyk Jeſus : Hozyatok ede az halakban  kyket foghtatok maſtan .
Bel meene azert ſymon pet' , es ky vonya az zarazra az halot tellyes nagy halakkal , zaz ewthwen haromal .
Es mykoron anne ſok vona , nē zakadoza megh az halo .
Monda azerth hw̋nekyk Jeſus : Yewetek ede , ebeellyetek .
Es ſenky hw̋ kezzó̗ló̗k nem mery vala megh kerdeny hw̋teth raytta : Te ky vagy ?
nylwan twdwan  mert vrok vona .
Es veven Je ſus az kynyereth , nekyk oztya vala , azonkeppen az halat es .
Ymaran eth harmadzer yeleneek megh Jeſus hw̋ tanoythwanynak , hogy fel tamadot vona hallottaybol .
Mykoron azert ebeellettenek vona , monda Symon peternek Jeſus : Janoſnak Symona ! Zerecz ee enghemet fellyeb ezeknel ?
Monda hw̋neky : Vgy vagyon  vram , the twdod  {702} hogy zerethlek theghó̗det .
Monda hw̋neky : Ewryzyed az en baranymath .
Monda hw̋neky eſmegh : Janoſnak Symona ! zerecz ee enghemet ?
Monda hw̋neky : Vgy vag̋on  vram , the tw dod  hogy zerethlek teghó̗det .
Monda eſmegh hw̋neky : Ewryzyed az en baranymat .
Monda hw̋neky harmadzer es : Janoſnak Symona ! yghen zerecz ee enghemet ?
Megh zomorodeek raytta peter , mert harmadzer mondaa : yghen zerecz ee enghemet , es monda hw̋neky : Vram , the myndent yſmerz , the twdod  mert yghen zerethlek teghedet .
Monda ottan hw̋neky : Ewryzyed az en yohaymath .
Byzon Byon mondom theneked : mykoron yffywdad valaal , be ó̗wedzed vala teennenmagadat , es oth yarz vala , hol akarod vala ; mykoron kedegh meg venw̋lendez , maſ ó̗wedez be teghed , es oda vyzen  howa the nem akarod .
Azth kedegh mondaa , ky yelenthwen  mynemw̋ halallal dyczó̗wytendó̗ vona megh yſtent .
Es hog̋ azth montta vona , monda ottan hw̋neky : Kó̗weſſ enghemet .
Hattra fordwlvan peter , lataa az tanoythwant , kyth zeret vala Jeſus , kó̗wethween , ky el es nywgot vala az veegh vaczoran Jeſuſnak meellyen , es mondaa : Vram , kyczoda  ky teghed el arwl ?
Ezth azert mykoron latta vona peter , monda Jeſuſnak : Vram , ez kedegh myth ?
Monda hw̋ueky Jeſus : Yg̋ akarom hw̋tet megh maradny , myglen el yewó̗k ; myt tehozyad azaz tartozyk megh twdny ?
te enghem kó̗weſſ .
Kywe kelee azerth ez bezed az atyaffyak kezeth , hogy az tanoythwan̋ megh nem hal .
Es nem mondaa Jeſus : megh nem hal , de : Yg̋ akarom hw̋tet megh maradny , myglen el yewó̗k , {703} myth te hozyad ?
Ez az tanovthwā , ky tanobyzonſagot teth mynd ezekró̗l , es megh yrtta ezeketh ; es twgyok  hogy ygaz az hw̋ byzonſag teetele .
Vannak kedeegh egyebek es nagy ſokak , kyket teth Jeſus , kyk ha mynd yzenkeed megh yrathnanak , aloyttom mynd ez tellyes vylagot es be nem foghatny , kyk vannak kenywek yrok .
Amen .
{704} Deo gras . Iſtennek haalaa .
Eth veeghe vagyon zent Janos ewangeliomanak , es mynd az neegy ewangeliſtaknak ewangeliomoknak .
Adwenthnak elſe zerdayan Azon eztendó̗ben , mykoron Criſtuſ zyleſetw̋l foghwan yrnanak Ezer ewth zaz tyzen hatod eztendó̗ben .
{705} Eth kezdetyk Apoſtolok yaraſokrol valo kenyew .
INcipit prologꝰ in actus apoſtolorum 
Lucacz ewangeliſta antyocenabol , nemzetee zerent kedegh ſyryabol tamada , kynek dyczeerety vagyon az ewangeliomban . Antyochyabely nemes orwoſ meſter .
Criſtus Jeſus Apoſtolynak tanoythwanyok lewen . Annak vtanna tellyes gyonaſyglan Zenth pal apoſtolth kó̗wethwen , holtyk mynden byn== ==nel kyl zyzeſſeghben meg maradwan , akarwan zepló̗telen wr yſtennek zolgalny ,
ky hethwen es negy eztendeyglen eelwen , Bythynyaban mwleek ky ez vylagbol tellyes zenth lelek malaztyaban .
Mely zent lelek malaztya yzgathwan , Akayanak tartomanyban yraa megh az zenth ewangeliomot , ghó̗ró̗gh nyelwó̗n az ottan valo hyweknek .
Criſtuſnak hw̋ zyleteeſeenek tamadaſat hyw tanwſaggal ky yelentee , es vgyan azonth dauidnak nemzeteebó̗l yelente ky zarmazny , kynek azert meltan adateek hatalom es malazt .
Apaſtaloknak yaraſokrol {706} valo kenynek megh yraſa , es ertelmeere , hogy tellyes yſtenró̗l yſtenre , es az vezedelemnek ffyanak  az az iudaſnak ez vezeeſe wtan . Az zent apoſtoloknak ymaczagok zerent , yſtennek valaztaſſanak zama bel tellyeſedneek .
Es azonkeppen pal apoſtol ez kenynek yraſa== ==zerent veeghet tennee  vala mygh az ó̗ztó̗ke ellen rwgodozwan , hw̋tet az wr yſten valaztanaa , kyt oly nagy yſteny malazth kó̗wethee , hogy nem czak teſteknek , de meegh lelkeknek es haznalna az hw̋ orwoſſagawal 
Amen .
El kezdetyk apoſtoloknak yaraſokrol valo kenw̋ 
Elezer yollehet teek bezeedeth myndenrel , oh Theoffyle , kyketh kezde Jeſus tenny es tanoytany mynd az napyg , kyn paranczolwan az Apoſtoloknak zenth leelek {707} myat , kyketh valaztot vala , menyben menee ;
kyknek ada es ennen magat eelwen , hw̋ zenwedeeſenek vtanna , ſok byzonſagh teetellel , negywen napyglan yelenwen hw̋nekyk , es zolwan bezeelwen yſtennek orzagarol .
Es eetelnek vtanna paranczolaa hw̋nekyk , hogy ky ne tawoznanak Jerwſalembó̗l , de megh varnaak atyanak ygyeretyt , kyth hallottatok , vgy mond , en zaam atal .
Mert yollehet Janos kereztó̗lth vyzben , ty kedegh megh kereztelkó̗ttó̗k zent lelekben nem ſok napon ennek vtanna .
Azert , kyk mynd egybe gywltenek vala , kerdyk vala hw̋tet , mondwan : Vram ! ha ezen ydó̗ben megh adod ee Izraelnek orzagat ?
Monda azert hw̋nekyk : Nem tyetek annak megh twdny ydeyt , es horayat , kyth en atyam hw̋ hatalmaſſaga alaa vetó̗th ; de vezytek thy reatok yewó̗ zenth leleknek ereyth , es leeztó̗k ennekem tanoym Jerwſalemben , es mynd tellyes iudeaban , es Samariaban , es mynd az feldnek vegheyglen .
Es hogy ezth megh mondotta vona , mynd azoknak lataſſara fel emelteteek , es az fenes kó̗d el fogaa hw̋tet hw̋ zó̗mó̗knek eló̗lee .
Es mykoron ó̗ryzneek hw̋tet menyben mēny , yme keth yffyak megh allanak hw̋ hozyayok kó̗zel feyeer ó̗tó̗zethben ,
es mondanak : Galyleabely neepek !
myth ó̗rytek eth alwan menyorzagra ?
Ez Jeſꝰ , ky ffel veeteteek ty tw̋letó̗k menyorzagban , ezenkeppen yew , mykeppen latatok hw̋tet ffel menwen menyorzagra .
Ottā megh tereenek Jerwſalemben {708} onnan az hegyró̗l , ky myndatyk olywety , ky Jerwſalem mellet vagyon egy napy yaro feldē . Es mykoron be meentenek vona , az vaczoralo hazban  ffel meenenek , hol lakoznak vala Peter es Janos , Jacab , Fylepp es thamas , Berthalam , Mathe , Jacab , Symon es Judaſ .
Mynd ezek valanak eegyetemben megh maradwan zenth ymaczaghban mynd az azzonyallatokkal , es Mariawal , Jeſuſnak Annyaval , es az teb atyaffyakkal .
Az napokban ffel kelwen peter az atyaffyak kó̗zzee , monda  ( Vala kedegh az nepnek gywlekó̗zety egyetemben oly mynt zaz hwzan ) :
Atyamffyay ! zykſeegh bel telleſó̗dny az yraſnak , kyth megh mondot zent lelek dauidnak zaya atal Judaſrol , ky vala azoknak vezeró̗k , kyk megh fogaak Jeſuſth ; ky zamlaltatot vala my kó̗zynkben , es eſó̗th vala ez zentſeghnek zeryben .
De yollehet ó̗ró̗kſegheth veen az alnokſaghnak ywtalmabol , es ffel akadwan kettee haſada ,
es mynden tagaday ky omlanak .
Es ez nylwan vagyon myndeneknek , kyk Jerwſalemben lakoznak , wgy hogy neweztethneek az mezó̗ hw̋ nyelwó̗kó̗n akeldemak , az az veernek feldee , awagy mezeye .
Mert megh vagyon yrwan az zolthar kenyben : Legyen hw̋ lakodalma pwzta , es ſenky ne legyen , ky lakozyek hw̋ raytta . Es : Az hw̋ pyſpekſeeghet mas vegye .
Zykſeegh azerth ez nepek kezzó̗l , kyk myndenkoron velw̋nk vannak megh gyw̋lekó̗zwen , my ydó̗tw̋l foghva be yewt es ky menth {709} wr Jeſus my kezttw̋nk , el kezdwen Janoſnak kerezthſeghetw̋l foghwa mynd az napygh , kyn fel veeteteek my tw̋lw̋nk , hw̋ fel tamadaſara egynek ezek kezzó̗l byzonſaghnak lenny .
Es eló̗we allatanak kettó̗t , Joſeffeth , kynek newe vala Barſabas , ky vezeteek newen hywattatyk vala ygaznak , es Matyaſth .
Es ymathkozvan , mondanak : Te  wr yſten , ky myndeneknek zyveeth yſmeró̗d , mwtaſſad megh  kyth valaztottal ez kettó̗ kó̗zzó̗l , ffel vennw̋nk ez tyztó̗ſſegre es az apoſtolſagra , honnan ky eſſeek Judas , hogy hw̋ helyeere mennee .
Es ſorſſoth adanak hw̋nekyk , es eſeek az ſorſſ Matyaſra , es ottan zamlaltateek az tyzen eegy apoſtolokhoz .
Maſod Cap 
Es mykoron bel tó̗ltenek vona az Pynkó̗ſt ynnepeenek napyay , valanak mynnyayan eegyetembe azon helyen . Es leen nagy hertelenſegghel zenddwlees menybó̗l  oly mynth hertelen leeleknek yewetely , es bel tó̗ltee mynd az hazath , hol oth valanak ylwen .
Es yeleneenek hw̋nekyk oly mynth el ozloth nyelw zerent , mykeppen tyz , es zalla nryndenyknek feyeere . Es ottan bel teleenek mynnyayan zenth lelekkel , es kezdeenek zolny kylemb kylemb nyelwel , mynt az zētlelek aggya vala zolny hw̋ket .
Valanak kedegh Jerwſalemben lakozwan tyzta ſydok , zerzetes nepek , mynden nemzethbó̗l , kyk eghnek alatta vannak .
Es zendw̋les {710} azert tó̗rtenwen , egyhe gyw̋le nagy ſokaſſagh , es hw̋ elmeeyeben meggh haborodek ,
mert hallya vala myndenyk hw̋ nyelwen azokat zolany .
El ameelkodnak vala kedegh raytta mynd nyayan , es czodallaak vala mondwan : Nem de yme ezek mynd nyayan , kyk zolnak , galyleabelyek ee ?
Es mykeppen hallyok my myndenyket my nyelvó̗nkó̗n zolny , kybē ez vylagra zylettw̋nk ?
Parthy , es medy , es elamithe , es kyk lakoznak meſopotamyaban , Judeaban , es kapadociabā , az tengher mellet , es Aſyaban , ffrigyaban , es pamffylyaban , Egyptomban es Lybyanak tartomanyban ,
ky Cyreenen mellet vagyon , es Romabol valok , az ſydok es ydeghen nemzetó̗k , Cretabol es Arabyabol , myndnyayan hallottok hw̋keth zolny my nyelvó̗nkó̗n wr yſtennek nagyſaghyth .
Ameelkodnak kedegh raytta mynd nyayan , es czodallyak vala , mondwan egy maſnak : De myth akar ez dologh lenny ?
Nemellyek kedegh meg mewethwen mondnak vala : Mert mynd Borral tellyeſek ezek .
Ky alwan kedegh Pether az tyzen eeggyel , ffel emelee hw̋ zawaat , es zola hw̋nekyk , mondwan : Atyamffyay , nepek , kyk lakoztok Jerwſalemben kezenſegghel , ez tynektek twdaſtokra legyen , es fyletekkel hallʼʼatok megh az en bezeedemet .
Mert nem azonkeppen vagyon  mykeppen ty aloyttyatok , hogy ezek zayoſak volnanak , mywel hogy napnak harmad horaya legyen ; de ez az  ky megh vagyon mondwan : Johel proffetanak {711} myatta : Es lezen ydó̗nek vtolſo rezeeben ,
vgy mond az wr yſten : Kywe enthek az en lelkembó̗l mynden teſtre ; es az thy ffyatok es leantok yewendó̗t mondnak ;
ty yffyaytok lataſokat lathnak , es veeneytek almakat almadoznak .
Es Byzonyawal az en zolgaymra es leanymra az napokban kywe enthek az en lelkembó̗l , es yewendó̗t mondnak .
Es yegyeketh adok menyben , es czodakat ez felden , veerth , es tyzet , es fyſthnek arnyekath .
Az nap ſetethſeghre valtozyk , es az hold verben ó̗ltó̗zyk , mynek eló̗tte el yeyen vrnak nagy es nylwan valo napya .
Es lezen : mynden  vala ky Vrnak neweeth hywangya , az ydwó̗zw̋l .
Izraelbely nepek ! hallyatok megh ez bezedó̗keth : Az nazarethbely Jeſuſth , wr yſtenttw̋l megh byzonywltatot embert ty kó̗ztetó̗k , yozagokban , czodakban es yegyekben , kyket mynd teeth wr yſten ty kó̗ztetó̗k hw̋ myatta , mykeppen mynd nyayan yol twgyatok , ezth , rea tanaczot tarthwan , yſtennek akarattya zerēt elarwlwan , Alnokoknak kezó̗k myat megh fezeythwen megh ó̗leetó̗k .
Kyth wr yſten ffel tamazta , pokolnak keſerw̋ſeghyt megh feythwen , myert hog̋ lehetetlen vala nala tartany hw̋tet . Kyrel dauid vgy mond az zoltar kenyben : Neezem vala az en vramath myndenkoron ; merth koronkeed en yogomra al ennekem , hogy en el ne tantoroggyam .
Annak okaerth megh vydamwla az en zywem , es ewrw̋le az en nyelwem ;
annak felette meegh az en teſtem {712} es remenſeghben nywgozyk ; mert nē hagyod az en lelkemeth pokolban , ſem acz az the zentednek rotathſagot lathny .
Megh yelentó̗tted ennekem az ó̗ró̗k eelethnek wtayt , bel tó̗ltez enghemet ewrvó̗ndetoſſegghel the zynednek lataſſaval .
Atyamffyay , nepek ! legyen alkolmas ennekem zolnom tynektek Dauid Patriarcharol , merth megh holt , es el temettetó̗t , es az hw̋ koporſſoya my nalwnk vagyon mynd ez ydeyglen .
Mykoron azert proffeta vona , hw̋ es twdnaa , merth yſten megh eſkwth vona hw̋neky , hogy az hw̋ eehanak gymelczeebó̗l yltethne hw̋ vralkodo zekyben , annak elette megh lathwan , azerth zolaa ezeketh Criſtuſnak ffel tamadaſa , mert ſem pokolban nem hagyattateek , ſem az hw̋ teſthe rotathſagot nem lata .
Azert ezen Jeſuſt ffel tamaztaa wr yſtē , kynek my mynd byzonſaghy vagywnk .
Wr yſtennek azert ezenkeppen yoghya ffel magaztathwan , es zenth leleknek ygerety atyatwl el veven , ó̗nthee ky ez nagy ayandekot , ky thy maſtan lattok es hallotok .
Merth dauid ffel nem menth menyorzagban , kyró̗l ennen maga vgy mond : Monda wr en vramnak : Yllʼʼen yogaymra , myglen vetó̗m az the ellenſeghydet the labadnak gyamolanak .
Byzonſaggal twggya azert mynd tellʼʼes yſraelnek haza , merth mynd vranak , mynd Criſtoſanak tette hw̋neky yſten ez Jeſuſth , kyth thy megh fezeyteetó̗k .
Ezeket azert halwan , megh zontyorodanak hw̋ zyw̋kben , es mondanak peternek {713} es az teb apoſtoloknak : Myth tegyw̋nk azerth atyamffyay ?
Peter kedegh monda hw̋nekyk : Tarczyatok penitenciat , es myndentek kereztelkó̗gyek megh az hw̋ neweben , ty byneyteknek megh boczanattyara , es vezytek ty es az zenth lelketh .
Merth tynektek vagyon megh ygyerwen , es thy fyaytoknak , es myndennek , kyk tawoly vannak , kyketh my vrwnk yſten reaya hyvand .
Eellyen nemw̋ teb bezeedekkel es Byzonſagot teen , es ynty vala hw̋keth mondwan : Ydwezó̗hetek magatokath , ez gonoz nemzethſeghbó̗l .
Kyk azert megh fogadak az hw̋ bezeedeet , mynd megh kereztó̗lkó̗deenek , es teleenek azō napon oly mynth harom ezeren .
Valanak kedegh veghyg megh maradwan az apoſtoloknak tanwſagokban ,
es az zenth kynernek kó̗zó̗nſeghes megh zegheeſeben , es ymathkozaſban .
Tamad vala kedegh mynden leleknek feelelme ; leeznek vala azert ſok czodak es yegyek az apoſtoloknak myattok Jerwſalemben , es myndenek kó̗zó̗t nagy feelelem vala .
Mynd azok es , kyk ymaran hyttenek vala , egyetemben eelnek vala , es myndenek kó̗z vala .
Byrtokokath es yozagokat el arwllyak vala , es el oztyak vala kynek mynd menere zykſeegh vala .
Naponkeed kedegh az templomban lakozwan , es hazanked kynyereth zeghwen , eetelth veznek vala nagy erem̄el es egygegw̋ zywel egyetemben .
Dyczerwen wr yſtent , kegyeſſeetek tarthwan mynden nephez . Wr yſten es kedegh {714} ſokaſoyttya vala azokat , kyk ydwezwlnek vala ennenmagaban .
Harmad Cap 
Peter azert es Janos mennek vala ffel az templomban Nona zoloſmanak horayara .
Es yme egy ember , ky ſanta vala hw̋ annyanak mehetwl foghwa , oda hozattatyk vala ; kyth naponked teeznek vala az templomnak kapwyara , ky neweztetyk Specioſa , hogy alamyſnath kernee azon yaroktwl az templomban .
Ez ember mynt latta vona peterth es Janoſth be kezdwen menny az templomba , ker vala , hogy alamyſnath adnanak .
Ottan rea tekeenthwen Peter es Janos , mondanak : Tekencz my reank .
Az kedegh reaok neez vala , aloythwan valamyth hw̋ tw̋ló̗k venny .
Peter azert monda : Ennekem ſem ezyſtem , ſem aranyam nynczen , de ah ky vagyon , azth the neked adom : Nazaretbely Jeſuſ Criſtuſ neweeben kel ffel es yar'' .
Es yob kezeeth foghwan , ffel emelee hw̋tet , es leghottan egybe forradanak hw̋ czontyay es talpay .
Es ky menwen , labara alla , es yar vala , es be meene hw̋ veló̗k az templombā , yarwan , es dyczerwen wr yſtenth .
Es lathaa mynd az ſok neep hw̋tet yarwā , es dyczerwen wr yſtenth . Yſmeryk vala kedegh hw̋tet  hogy hw̋ vona , ky az alamyſnara yl vala Specioſa new̋ templomnak aytayan ; es mynd bel teleenek czodalattal es amelattal , abban  ky tó̗rtenth vona hw̋neky .
Mykoron azert megh tartottak {715} vona petert es Janoſth , hozyayok folyamek mynd az ſok neep az Salamon templomanak tornaczaban , czodalkodwan .
Lathwan azert peter azth , monda az nepnek : Izraelnek nepe !
myth czodalkoztok ezen , awagy mynket myth neeztó̗k , oly mynt my ereynkkel , awagy hatalmwnkkal tettó̗k vona ezth ezenkeppen yarny ?
Abrahamnak yſtene , Yſaaknak yſtene , Jacobnak yſtene , es my reghy atyaynknak yſtene megh dyczó̗wytette az hw̋ ffyath Jeſuſth , kyth yolleheth ty el arwlatok , es megh tagadatok pylatuſnak zyne eló̗t , hw̋ el akarwan boczathany .
Ty kedeg az zentó̗t es ygazat megh tagadatok ,
es az gylkos emberth kereetó̗k tynektek adnya .
Az erek elethnek kedegh teremteyeeth megh ó̗leetek , kyth yſten ffel tamazta hallottaybol , kynek my mynd byzonſaghy vagywnk .
Es az hw̋ neweenek hytyben ezth , kyth lattok , es lattok tettó̗k yarny , az hw̋ newe eró̗ſſeytette ygyen megh ;
es az ygaz hyth , ky hw̋ myatta vagyon , atta ez egheez egheſſeeghet myndnyayan ty elettetó̗k .
De yol twdom atyamffyay ! hogy twdathlanſagban tetteetó̗k , mykeppen az ty feyedelmetó̗k ees 
Wr yſten kedegh , ky ezth megh hyrdette , mynd az hw̋ proffetaynak zayok atal zenwedny az hw̋ Criſtuſath , azonkeppen tellyeſeytette be .
Tarczatok azert penitenciat , es teryetek megh , hogy moſattaſſanak el ty byneytó̗k ; hogy mykoron az erek nywgodalomnak napyay el yewennek hw̋ eló̗le , es {716} el kyldendy hw̋tet , kyth hyrdetw̋nk ty nektek , Jeſuſth Criſtuſth , kyth zykſeegh az menyorzaghnak az ydeyglen mykoron myndeneket egybe gyeyth , kykró̗l zolth yſten hw̋ zenth proffetaynak zayok atal vylagh kezdetytw̋l foghwa .
Kyró̗l Meyſes es vgy monda : Mert proffetat tamazth thy nektek ty vratok vr yſten thy atyatok ffyay kezzó̗l ,
mykeppen enghemet  azt vgy halgaſſatok , myndent  vala myth zoland tynektek .
Lezen kedegh mynden leelek , vala ky nem halgatangya az proffetat ez nep== ==kó̗zzó̗l ky zakadvan .
Es mynden proffetak Samveltw̋l foghwa , es annak vtanna , ky mynd voltanak hyrdettenek es zoltanak ez maſtany napokrol .
Ty vattok az proffetaknak es az eghez tó̗rvennek ffyay , kyth zerzet wr yſten thy atyaytoknak , mondwan Abrahamnak : the nemzetedben , megh aldathnak felden mynden nemzetek .
Tynektek azert maſtan elezer ffel tamazthwan vr yſten az hw̋ ffyat Jeſuſth , kyldette el tynektek meg aldaſtokra , hogy ky mynd fordoycza el ennenmagat hw̋ gonoſſagarol .
Negyed Cap 
Zolwan azert hw̋k ezenkeppen az nepnek , oda ywtanak az papok es az meſterek az ſadwceoſokkal ,
megh yrylwen , hogy az nepeth tanoytanak , es hyrdethnek Jeſuſban az ffel tamadaſth .
Es megh fogak hw̋keth , es veteegh ó̗ryzethre honapygh ; merth ymaran eſthwe vala .
Nag̋ ſokak kedegh , kyk {717} hw̋ket hallottak vala , hyveenek , es leenek hw̋nekyk zamok oly mynt ewth ezeren .
Leen azert  hog̋ mykoron megh vyrradot vona , gywleenek az Sydo feyedelmek , papok , es nepnek veeney Jerwſalemben ,
Annas pyſpek , kayffas , Janos , Alexandor , es nagy ſokan , kyk mynd valanak papy nembó̗l .
Es hw̋ kó̗zykben allathwan hw̋ket , kerdyk vala , ky hatalmaban , awagy ky neweeben tetteetó̗k ty ezth ?
Ottan peter , be telwen zent lelekwel , monda hw̋nekyk : Kezenſeghes Izraelbely nepnek feyedelmy es veeney !
halgaſſatok : Ha ma my megh yteeltetw̋nk ez betegh embernek yo teetemeenyeben , kyben ennek ma egheſſeghe leth , twdnotok leegyē mynd nyayan tynektek , es mynd tellʼʼes yzrael nepenek , merth az nazarethbely Jeſuſ Criſtuſnak neweben , kyt ty megh fezeyteetó̗k , kyth wr yſten ffel tamaztta hallottaybol , ennek ereyben aal ez ty eló̗ttetó̗k egheeſſeghben .
Ez az kew , ky megh vtaltateek tytwletó̗k rakokttwl , ky leen az zeeghelethnek feyezety . Es nynczen felden vala my eegyebben ydweſſeegh ; es nynczen eegyeb new eghnek alatta adathwan embereknek , kyben my nekw̋nk ydweſſeghw̋nk leheſſen .
Lathwan azert peternek es Janoſnak mereeſſeghet , megh twdwan  hogy tanwlatlan es yraſ== ==nal kyl valo emberek volnanak , czodalkoznak vala raytok , azth es twgyak vala  mert Jeſuſſal voltanak vona . Az embert es lathwan veló̗k allany , ky ymaran megh gyogylth vala , {718} semyt mynd ezeknek ellenee nem zolhatnak vala .
Paranczolaak azert hw̋ket ky kyldenye az tanaczbol , es zolnak vala egymaſſal , mondwan : Myt tegywnk ez nepeknek ?
merth myndeneknel nylwan vagyon ez czoda , ky hw̋ myattok let Jerwſalemben , merth nylwan vagyon , megh nem tagathattyok .
De hogy ennel es ynkab kywe ne hyrheggyeek az nep kó̗zó̗th , fenyegheſſegh megh hw̋keth , hogy tebbe egy embernek ſe zollyanak ezē newró̗l .
Es eló̗we hywan hw̋ket , paranczolanak nekyk , hogy ez Jeſuſnak neweeben ſenkynek tanwſagot ne teenneenek .
Peter kedegh es Janos mondanak : Ha ygaz ez yſtennek elette tyteket ynkab halgathny , honnem yſten , yteellyetek .
Mert my azth nem tehettyek , hog̋ myt lattwnk es hallottwnk , ne zollyok .
Azok kedegh megh fenyegetheek , es ky kyldeek hw̋ket , semyt nem lelween mywel bynhethneek hw̋ket az nepnek yelen voltaerth , mert myndnyayan dyczeryk vala yſtent az dologban , ky tó̗rtenth vala . Mert az ember es , teb honnem mynt negywen eztendey vala , kyn tó̗rtenth vala ez nagy czoda .
Azok kedegh yeweenek az hw̋ tarſſayhoz , es mynd megh yelenteek hw̋ nekyk , myth es meene fenyeyteeket az feyedelmekttwl hallottak vona .
Kyk mykoron azt hallottaak vona , ottan egyetemben ffel emeleek hw̋ zawokat mondwan : Wr yſten , ky teremtetted mennyeth es feldet , tengherth , es kyk hw̋ bennek vannak , ky zent lelek myath dauid {719} proffetanak my atyanknak zaya atal megh mondottad : Myre rohantak ffel az pogan nepek , es nemzetek , gondoltanak hewſagot ?
Eló̗we allanak feldy kyralyok es feyedelmek  eggywe gywleenek en vramnak , es hw̋ Criſtuſanak ellenee .
Byzonyawal egybe gywltenek ez varaſban the zent gyermekednek  Jeſuſnak ellenee , kyth megh zentó̗ltel , Herodes es poncioy pylatus mynd az poganoknak , es Izraelnek nepeewel , azokat  kyket the kezeyd , es the tanaczyd el akaranak veeghezny .
Es ymaran maſtan tekeencz az hw̋ rettenteeſekre , es agy the zolgaydnak mynden byzodalomal zolny az the ygheedet , es az the kezedeth teryezth ky egheſſeghekre , yegyekre es czodakra the zent ffyadnak  Jeſuſnak newe myath .
Es mykoron ymaczagot tettenek vona , megh yndwla az hely  hol oth megh gywltenek vala ,
es bel teleenek mynd zenth lelekkel , es zollyak vala yſtenek ygheeyeth nagy batorſſaggal .
Mynd az hyweknek kedeegh ſokſaganak egy zywó̗k es egy lelket vala , es ſenky hw̋ kó̗zzó̗ló̗k vala myth byrnak , hw̋eenek mongya vala , de myndeneknek myndenek kó̗zenſegghel valanak .
Es nagy eró̗wel teeznek vala az Apoſtolok byzonſagot wr Jeſus Criſtuſnak ffel tamadaſarol ; es vr yſtennek nagy malaztya vala hw̋bennó̗k .
Es ſenky zeghen nem vala hw̋ kó̗ztó̗k .
Merth vala mene mezó̗knek awagy hazaknak byrodalmy valanak hw̋ kó̗ztó̗k  mynd el arwlwan el hozyak vala azoknak ywtalmyth {720} , kyketh el adnak vala , es le teezyk vala az apoſtoloknak labok eló̗th ;
azokath kedegh el oztyak vala  kynek mynd myneere zykſeghe vala .
Joſeff azert  kynek vezeteek newe vala Barſabas , ky magyaraztatyk vala Nyayaſſaghnak ffyanak , Leuinek nemzeteebó̗l , es Cypryanak tartomanyabol , mykoron hw̋neky es egy mezey vona , el adaa hw̋tet , es el hozwan ywtalmat le thewee az apoſtoloknak labok eleth .
Ewted Cap 
Annak vtanna egy Ananyas new ember , hw̋ Satyra new feleſeeghewel , el adaa hw̋ mezeyt , es el reytte vala myth az mezó̗nek araban , hw̋ ffeleſeeghenek thwdaſara ; es el hozwan az arwnak feleth , vethee le az apoſtolokknak labok eló̗th .
Monda ottan Peter Ananyaſnak : Ananya , myre czalta megh az Sathan the zywedeth , hazwdwan zenth leleknek , es el reyteny az el adot mezó̗nek araba ?
Nem de mygh aal vala  tyetó̗k vala ee ,
es ezenkeppen el arwlny ty hatalmatok alat vala ee ?
Myre vetted zywedben ez gonoz dolgot ?
Nem embereknek hazwttal , de yſtennek .
Halwan azert ez eellyen bezeedet Ananyas , ottan le eſſeek , es kywe mwleek .
Es leen nagy felelem myndeneknel , kyk azth hallaak .
Fel kelween azert az yfyak , ffel vevek hw̋tet , es el temeteek .
Leen ennek vtanna oly mynt harom horany ydó̗ , es az hw̋ feleſſeeghe ez dolgot nem twdwan , be meene .
Monda ottan annak es peter : Mond megh ennekem {721} azzon ember , ha anneen attatol el az mezó̗th ?
Az kedeegh monda : Vgyan , anneen .
Peter es monda hw̋neky : De my okaerth ylló̗t ezenkeppen tynektek keſeertenó̗tó̗k az zent lelkó̗t ?
Yme hol azoknak labok nyoma , kyk el temetteek az the vradat , az ayton , es theeghó̗d es ky vyznek .
Azonnal le eſſeek hw̋ labay eló̗th , es kywe mwleek .
Azonkezben be ywthwan az yffyak , halwa talalak hw̋tet , es kywe vyven el temeteek az hw̋ wra mellet .
Es ezth halwan tamada nagy feelelem mynd az egheez egyhazban , es kyk mynd hallaak ez dolgot . Az Apoſtoloknak kedegh kezó̗k myat nagy ſok yegyek , czodak , es hatalmak leznek vala az nep kó̗zó̗t .
Es lakoznak vala mynd eegyetembe Salamon templomanak tornaczyaban .
Egyeb nemzeth kó̗zzó̗l kedegh ſenky nem mer vala hw̋ hozyayok eeggyeſwlny ; de mynden neepek dyczeeryk vala hw̋keth .
Naponked kedegh gyw̋l vala az hyveknek hw̋ zamok mynd ffyrffywban , mynd azzonyallatban ; wgy hogy meegh az wczakon es le hannaak hw̋ beteghó̗ket , hw̋ agyokban es nozolyayokban , es peter azon el menwen , awagy czak hw̋ arnyeka eernee vala  meellyeth hw̋ kó̗zzó̗ló̗k , es megh vygaznanak hw̋ korſſagokbol .
Nagy ſokaſſagh fwth vala azert Jerwſalembe kyw̋l valo varaſokbol , hw̋ korokath be hozwan , es kyk mynd gyettrethnek vala gonoz zelletó̗ktw̋l ,
es mynd megh vygaznak vala .
ffel tamadwan azert az papy feyedelem es hw̋ vele {722} nagy ſokan , kyk mynd valanak az Saduceoſoknak erethnó̗kſeghekbó̗l , es bel leenek dagallyal .
Es megh fogaak mynd apoſtolokath , es ó̗ryzettre veteek hw̋ket .
Wr yſtennek kedegh zent angyala azō eeyel megh nythwan az temlecz aytayath , ky hozaa hw̋keth , es monda : Mennyel el az templombā , zollyatok , predicallyatok az kó̗z nepnek ez erek eelethnek mynden ygheyet . Kyk mykoron azth hallottak vona , be meenenek reegghel az templomban , es tanoythnak vala .
El yewen azert az papy feyedelem , egybe hyvaak az egheez tanaczok es mynd tellyes yzrael ffyaynak veneyt , es az temleczhez kyldeenek  hogy ky hoznak hw̋ket .
Mykoron azerth el yettenek az zolgat , es az temleczet megh nythwan , hw̋ket oth nem lelteek vona , hattra terween mondanak : Yollehet az temleczet mynden ereſſegghel be lakatolwan talalok , es az ó̗ryzó̗ket az ayto eló̗th leeltó̗k , de megh nythwan , ſenkyth oth ben nem leelenk .
Hogy azerth ezth hallottak vona az doctorok es papy feyedelmek , gondolkodnak vala azon , mynt leth vona hw̋nekyk dolgok .
Azon kó̗zben egy kywl be yeven , monda hw̋nekyk : Yme az nepek , kyket az temleczben veteetó̗k , az templomban vannak , tanoythwan az nepeth .
Ottan el meenenek az egyhazy feyedelmek az zolgakkal , es el hozak hw̋ket eró̗== ==nel kyl ;
merth feelnek vala az nepttw̋l , hogy megh ne kó̗weztethneenek .
Es mykoron el hoztak vona {723} hw̋ket , megh allatak kó̗ztó̗k az tanaczban .
Es megh kerdee hw̋ket az papy feyedelem , mondwan : Paranczolvan paranczolank tynektek , hogy ne tanoytanatok ez newben .
Es yme bel tó̗ltó̗ttetek Jerwſalemó̗t ty twdomanthokkal , es reank akaryatok vethny ez embernek hw̋ veeret .
Felelveen azerth peter es mynd az apoſtolok , mondanak : Iſtennek kel ynkab enghednw̋nk , honnem embereknek .
Az ty atyatoknak yſtene ffel tamaztotta Jeſuſth , kyt thy megh ó̗leetó̗k , ffel fygghezthwen az kerezthffara .
Ezt feyedelmee es ydwó̗zeythó̗we tette ,
es ffel magaztotta wr yſten hw̋ yoghyanak hatalmaval telyes Izraelnek penitencia tartaſſara , es byneynek megh boczanattyara .
Es my mynnyayan tanok vagywnk ez bezeedeknek , Es az zent leelek es byzonſag , kyt adot wr yſten mynd azoknak , kyk hw̋neky enghedelmeſek .
Ezeket hogy hallottak vona , dwlnak fwlnak vala ennen magokban , es gondollyak vala , hogy ottan mynd megh ó̗lneek hw̋ket .
Fel kelwen azert hw̋ kó̗zzó̗ló̗k egy ffaryſeos az tanaczban , kynek Gamaliel vala newe , tó̗rwen twdo doctor es myndenek kó̗zó̗t tyztó̗letes , paranczola , hogy egy keweſſe az nepeket ky kyldeneek .
Ottan monda hw̋nekyk : Izraelbely nepek ! gondollyatok ty== ==magatokban ez neepekró̗l  myt kellyen tennetek ?
Ennek eló̗tte egy keves ydó̗ el mwlvan ffel tamada Teodas , nagynak yelenthwen ennen magat , es tebben honnen neegy zaz emberek enghedeenek {724} hw̋neky ;
ky gonozwl vezee el , es kyk mynd hw̋ hozya haylottanak vala , el ozlanak , es ſemye lenek .
Annak vtanna egy Galyleabely Judas tamada , es nagy ſok nepeket hytetee hozya ; az es hamar el vezee , es kyk mynd hw̋neky enghettenek vala , tetowa ozlanak , es ſemye lenek azok es .
Maſtan es azert azth mondom tynektek : tawozyatok ez nepektw̋l , es haggyatok el hw̋ket ; mert ha twlaydon ez tanacz , awagy ez dologh emberektw̋l leyend , ha el vez , es maydan ſemye lezē ;
ha kedegh yſtentw̋l vagyon , el nem vezthetytek ; es ne lattaſſatok yſtennek ellene rwgodozny .
Ezth halwan neky enghedeenek .
Es be hywan az Apoſtolokat , megh verven , hagyak  hogy ſoha tebbe az Jeſuſnak neweeben ne tanoytananak , es el boczataak hw̋ket .
Azok kedegh mennek vala nagy eremmel az tanaczbol kywe , mert azonkeppen meltoztattanak vona vr Jeſuſnak neweerth gyalazatoſſagot zenvednye .
Mynden napon ked azert nem zennek vala az templomban es hazan ked tanoytany , es vr Jeſoſth hyrdethnye .
Hath Cap 
Azon napokban azerth az tanoythwanyoknak zamok newekó̗dwen , len zwggodaſ az Gereghó̗knek es az Sydoknak hw̋ kó̗ztó̗k , azert hogy az hw̋ ó̗ſwegy nepey megh vtaltathnanak naponked valo zolgalathbā .
Egybe hywan azert az tyzen kettó̗ mynd az tanoythwanyoknak ſokſagath , mondanak : {725} Nem ygaz mynekw̋nk el hadnwnk az yſtennek ygheyet , es aztarra zolgalny .
Gondollyatok azert , atyamffyay , tykó̗zzó̗letó̗k yo hytw̋keth  heteth , tellyes zent leelekkel es bó̗lczeſſegghel , kyket zerezyenk az dologra .
My kedegh czak ymaczban es yſteny zolgalathban lezwnk foglalatoſok .
Es kellemeteſ leen ez bezeed mynd az ſokaſſaghnak elette , valaztaak azert yſthwant , tellyeſt hyttel es zent lelekkel , es ffylepeth , es prokoroſt , es Nicanort , Timont , parmenat , es Antyochyabol yewt Mykloſth .
Mynd ezeket allataak az Apoſtoloknak eleyben , es ymathkozwan reayok hw̋ kezó̗keth .
Es vrnak ygheye newekó̗dyk vala , es felette yghen ſokaſſwl vala az tanoythwanyoknak hw̋ zamok Jerwſalembe ; nagy ſok papok es enghednek vala ez hythnek .
Yſthwan azert tellyes yſteny malazttal es ereſſegghel nagy czodakat es yegyeket teezen vala az nep kezet .
Fel tamadanak kedegh nekyk az ſynagogabol , ky neweztetyk vala zabadoſnak , Cyrenabol , es Alexandryabol , mynd azokkal  kyk Ciliciabol es Aſyabol valanak , vetekó̗dwen yſthvannal .
Es nem alhatnak vala ellenee az bó̗lczeſſeeghnek es leleknek , ky kywe zol vala hw̋ beló̗lee .
Ottan azert alnok nepeketh zerzeenek , kyk mondanaak hw̋tet halloth lenny karomlaſ bezeedet Moyſeſnek es yſtennek ellenee .
Fel yndoytak azerth az kez nepeth , veenó̗keth , es yraſtwdokath ;
es oda fwthvan , el ragadak hw̋tet , es az tanaczaczban vyveek .
Es hamyſ {726} tanokat allatanak hw̋ ellene , kyk mondanaak : Ez ember nem zó̗nyk ez zent hely ellen  es az tó̗rween ellen zolny ;
hallottok azert hw̋tet mondwan : Hogy az Nazarethbely Jeſus ez helth el thó̗ry ,
es az paranczolatokat , az zerzeeſeket , kyketh Moyſes adot mynekw̋nk , el valthoztattya .
Es myndnyayan rea tekenthwen , kyk az tanaczban ylnek vala , lataak hw̋ zyneeth  mykeppen angyalnak zyneeth .
Heeth Cap 
Monda azerth az papy feyedelem , hogy ha azok vgyan volnanak ?
Ky ottā felelee : Kezenſeghes nepek ! Atyamffyay ! es atyaym  halgaſſatok : Az erek dyczó̗ſeghnek yſtene yeleneek megh elezer my atyanknak Abrahamnak , mykoron lakozneek Meſopothamyabā , mynek eló̗tte yw̋ny lakozny karranban , es monda hw̋neky : Meny ky ez the feldedbó̗l es the nemzetyd kó̗zzó̗l , es meny az feldre , kyth teeneked meg mwtatandok .
Akkoron azerth ky mene Kaldeanak felderó̗l , es yewe karranban .
Es eennen , mykoron megh holth vona az hw̋ attya , hozaa hw̋tet yſten ez feldre , kyben maſtan lakoztok .
Es nem ada eth hw̋neky ſemy erekſeghet , mynth czak egy laab nyomny vona es , de ygyeree myndeneſthwl foghwa hw̋tet hw̋neky adny , es hw̋ maradekynak , mykoron egy maghzattya ſem vona .
Vgy monda azerth hw̋neky yſten : Mert lezen the maradekod ydeghen felden lakozo , es hw̋ zolgalattyokra {727} kezereytyk hw̋keth , es gonozwl tartyak hw̋ket neegy zaz eztendeygh .
Es az nepet , kynek hw̋k zolgalandnak , megh yteelem en , azt mongya wr yſten ; es annak vtanna ky yewnek , es ennekem zolgalnak eth ez helyen .
Es adaa hw̋neky kernywl meteleeſnek tó̗rwenyeth ; es wgy zýee yſaakoth , es kernyw̋l metelee hw̋tet nyolczad napon ; es yſaak Jacobot , es Jacob az tyzen ket patriarchakat .
Es az patriarchak ellene tamadwan Joſeffnek , el adak hw̋tet egiptomba ; es vala myndenw̋th yſten hw̋ vele .
Es megh zabadoyttaa hw̋tet mynden nyomorwſagabol , malaztot ada hw̋neky es belczeſeghó̗t ffarahonak , egiptombely kyralnak zyne eló̗th , es zerze hw̋tet tellyes egiptomon es mynden hazan feyedelme .
Yewe azert nagy ehſeegh tellyes egiptōnak es kanaannak feldeere , es nagy nyomorwſagh ; vgy hogy nem lelnek vala az my atyaynk eeledelth .
Mykoron azert hallotta vona Jacob gabonanak lenny egiptomban , kyldee el elezer az my atyankath .
Es maſod meeneſekkel yſmerteteek megh Joſeff hw̋ attyaffyaytwl , es ky yelenteteek farahonak az hw̋ nemzethſeghe .
El kyldwen azerth Joſeff , hozya hozataa hw̋ attyat , es mynden nemzeteek hethwen hewt leelekben , az az zemeelben .
Es ezenkeppen zalla le Jacob egiptomban , es oth mynd hw̋ , mynd az my atyaynk megh halanak .
Es hozattatanak Sykhemben , es teetethwen hw̋ koporſſoyokban , kyt veth vala Abraham hath zaz penzen {728} Emornak ffyayttwl Sykhemnek ffyatwl .
Mykoron azerth el kó̗zelghetne az ygyerethnek ydeye , kyró̗l yſten vallaſt tet vala Abrahamnak , megh newekó̗dven es ſokaſſwlvan az nep egiptomban , myglen maſ kyral tamada , ky nem yſmery vala Joſeffet .
Ez azert kó̗rw̋l veve az my nemzetw̋nkketh , es az my atyaynkat nagyon keſerghetee , hogy mynd el hannaak hw̋ magzattyokat , hogy megh ne ſokaſwlnanak .
Azon ydó̗ben leen ez vylagra Moyſes , es len kellemetes yſtennel , ky harom honapyg tartateek ffel hw̋ attyanak hazanal .
Mykoron azert ky vetó̗ttek vona , ffel veve hw̋tet ffaraho kyralnak leanya , es ffel tartaa hw̋tet mynt hw̋ ffyat .
Es tanoytaneek Moyſes mynden egiptombely bó̗lczeſſegben , es vala eró̗ſſ , hatalmas mynd bezeedeben mynd teetemeenyeben .
Mykoron azert bel telneek az neegy zaz eztendó̗nek ydeye , zyveere zallya hw̋neky , hogy megh latogathnaa az hw̋ attyaffyayt , Izraelnek ffyayt .
Es mykoron egy embert latot vona bozzwſagot tenny nekyn , megh allaa ottan bozzwyat annak , ky nyavalyat zenved vala , megh ó̗lveen az egiptōbelyet .
Aloyttya vala kedegh hw̋ attyaffyayt ezen ertekó̗zny , mert Vr yſten az hw̋ keze myat adna ydweſſeghó̗t hw̋nekyk ; azok kedegh nem ertyk vala .
Maſod napon azert eſmegh nekyk yeleneek , hat eſmegh haborkodnak egymaſſal ;
es megh engheztelee hw̋ket bekeſſegghel , mondwan : Emberek , nam atyaffyak vattok , myre artotok egymaſnak ?
De {729} ky bozzwſagot tezen vala ah maſyknak , el yzee hw̋tet mondwan : Ky zerzet teghed feyedelmee es byrowa my rayttwnk ?
Nem de vgyan megh akarz ee ó̗lny enghem es , mynt megh ó̗leed teghnapō az egiptombelyeth ?
El fwta azert Moyſes ez zo halwan , es lakozeek yeweveen Madiannak felden , hol oth zyle keth magzatot .
Es negyven eztendó̗ el mwlvan , yeleneek neky yſtēnek angyala Synay hegynek pwztayaban az egghó̗ Cypke bokornak tyzebē .
Moyſes kedegh lathwan , el czodalkozek ez lataſon ; es kó̗zelben menwen , hogy megh lathnaa  my dologh vona , Vrnak zozattya len hw̋ hozya , mondvan : En vagyok az the atyaydnak yſtene , Abrahamnak , es Iſaaknak , es Jacobnak yſtenee .
Megh yedwen azon Moyſes , nē mer vala czak oda es nezny .
Monda azert hw̋neky yſten : Veſſed le the labad belyt the labaydbol , mert az hely , hol allaz , zent feld .
Lathwan lataam az en nepemnek nyomorwſagat , ky egiptomban vagyon , es megh hallam az hw̋ ſyralmokat , es le zalleek megh zabadoytanom hw̋ket .
Yey azerth ede , es yme egiptomban kyldlek theghedeth .
Ez Moyſeſth azert , kyt megh tagadanak , mondwan : Ky zerzeth teghed feyedelmee es byrowa my rayttwnk ?
hw̋tet zerzee feyedelmee , es megh valtowa nekyk wr yſten , az angyalnak hatalmawal , ky hw̋ neky yeleneek az egghó̗ bokorbol .
Ez Moyſes hozaa ky hw̋ket nagy yegyeket , es czodakat tewen egiptomnak feldeeben , es az {730} veres tengheren ,
es az nagy pwztaban negywen eztendeegh .
Ez az Moyſes , ky mondaa Izraelnek ffyaynak : Proffetat tamazth tynektek yſten ty atyatok ffyay kezzó̗l , azth , mykeppen ennen magamat , vgy halgaſſatok .
Ez az Moyſes , ky len az kezenſeghes egyhazban az pwztaban az angyallal , ky zol vala hw̋neky Synay hegyen , mynd az thy atyatoknak es ;
ky veve az erek eelethnek ygheyet tynektek adny , kynek nem akaranak enghedny az thy atyatok , de el tawoztatak hw̋tet , es el tereenek hw̋ zyw̋kben eſmegh egiptomban , mondwan Aaron papnak : Zerez yſteneket my nekw̋nk , kyk eló̗ttw̋nk mennyenek ; mert ez Moyſeſnek , ky mynket ky hozot egiptomnak fó̗lderó̗l , nē twgyok  mynt vagyon dolga .
Es aaron zerze egy boryath az ydó̗ben , es aldozatok teenek az balwannak , es vygadnak vala hw̋ kezó̗knek mwkayban .
El fordoyttaa azert hw̋ket yſten , hogy zolgalnanak mynden eghy czodaknak , mykeppen megh vagyon yrwan az proffetaknak kenywó̗kben : Nem de dyczereteth awagy aldozatot tettetek enwelem negwen eztendeegh az pwztaban , Izraelnek haza ?
Es ynkab nem de fel vevetó̗k Molok ſathozat , es ty yſtentó̗knek vylagat , kynek newe remffam , mynd az kepó̗ket ymadny  kyket zerzeetó̗k ;
annak okaerth Babylloniaban vyzlek tyteketh .
Az yſteny tó̗rveennek Byzon ſatora awagy temploma volt ty atyatokkal az pwztaban , mykeppen yſten megh zerzette vala zolwan , es megh mondvan moyſeſnek : hogy azon {731} forman ffel eppeytenee hw̋tet , mynt latta vala . Kyt be es hozak az ty atyatok Joſuewal ez poganoknak feldeere , kyket mynd ky yze yſten ty zyneteknek eló̗le mynd dauiduak ydeyglen , ky malaztot leele vr yſtennek zyne eló̗t , es keree  hog̋ lelhethnee megh Jacob yſteneenek Satorath es hazat .
Salamon kedeegh zerzee hw̋neky templomot .
De az nag̋ feelſeegh nem lakozyk ez kezzel zerzeth hazban , mykeppen megh mondaa proffetanak myatta : Az menyorzagh ennekem zekó̗ſ helyem , ez feld kedegh es labaymnak gyamola .
Mynemw̋ hazat eppó̗ytó̗tó̗k ennekem  Izraelnek haza ? azth mond vr yſten ? awagy mynemv̋ hely en nywgodalmamnak valo ?
Nem de az en kezem zerzette ee mynd ezó̗ket ?
Kemen nyakkal es kó̗rw̋l meteletlen zyveytó̗kkel es fyleytó̗kkel !
ty mynden koron ellene rwgodoztatok es allottatok az zent leleknek , mykeppen az thy atyaytok , azonkeppen ty es .
Ky vagyon az proffetak kó̗zzó̗l  kyt nē yldó̗ztenek , es haborgattanak vona ?
Es mynd megh ó̗lteek hw̋keth , kyk hyrdethnek vala ez ygaznak yewetelyró̗l , kynek ty maſtan mynd arwloy es gylkoſy leetek .
Kyk yollehet zent angyalnak zerzeeſebó̗l erdemleetek ez tó̗rventh , de nem tartottatok .
Halwan azert mynd ezó̗ket , zwggodnak es zakadoznak vala hw̋ zyvó̗kben , es cykorgattyak vala fogokat hw̋ reaya .
Mykoron azert yſthwan tellyes vona zent lelekkel , ffel kezde nezny menyorzagra , es lata yſtennek dyczó̗ſeghet , {732} es Jeſuſt alwan yſtennek yogyara ;
es monda : Yme latom az menyeket megh nythwan , es Jeſuſth alwan yſten yozaghynak yoghyara .
Ottan azert ffel kyathwan nagy zozattal , be tapaztak hw̋ fyló̗ket , es mynd eegyetemben rea rohananak .
Es ky vonvan hw̋tet az varaſbol , kó̗wezyk vala , es az tanok le veteek hw̋ rwhayokat egy yffywnak labaynal ,
kynek Saulus vala newe .
Es kewezyk vala yſthwant , ymadwan , es mondwan : Vrā Jeſus ! ved el az en lelkemet .
Es terdeere eſwen , kyayttya vala nagy fel zowal , mondwan : Vram ! ne allaſſad hw̋ ellenó̗k ez bynth .
Es hogy ezt mondotta vona , el nywgoveek wr yſtenben .
Nyolcz Cap 
Saulus kedegh vala enghedelmes hw̋ halalaban .
Len azerth azon napon nagy haborwſagh kereztyē zenth egyhazban , ky vala Jerwſalemben ;
es mynd ky ozlanak az tanoythwanyok iudeanak es Samarianak tartomanyban , az apoſtolok== ==nal kyl .
Gondot vyſeleenek azert zenth yſtvanrol az yſten feeló̗ nepek , es nag̋ ſyralmat teenek hw̋ raytta .
Saulꝰ kedegh pwztoyttya vala anya zent egyhazat , hazonked yarwan ; ky vonvan ffyrffyakat es azzonyallatokat ,
kemen foghſaghban vety vala hw̋keth .
Azerth azok , kyk ky ozlottanak vala , tetowa yarnak vala , hyrdethwen yſtennek ygheyeet .
Fylep azert le zalwan Samarianak varaſſaban , predicallʼʼa vala hw̋nekyk Criſtuſth .
Halgattyak vala kedegh {733} eremeſth {734}  {733} kyket fylep mond vala , lathwan mynd az czodakat , kyket teezen vala .
Mert ſokan hw̋ kezzó̗ló̗k , kykben gonoz zellet vala , megh vygaznak vala , nagy kyaytaſſal ky menwen .
Annak felette ſok kó̗zwenyeſek es Santak megh vygaznak vala .
Nagy erem tamada azert azon varaſban .
Azonkezben egy ember  kynek Symon vala newe , ky annak elette erdeghſeghbe yar vala , ſok neepeket Samariaban el hytethwen es mondwan  hogy mywel hw̋ nagy tehetſeghw̋ vona .
Kynek az varaſban mynd kyſdedó̗k , mynd nagyok enghednek vala , mondwan : Ez az hatalmas yſtennek erey , ky nagyſagoſſnak mondatyk .
Halgattyak vala azert hw̋tet , myert ſok ydó̗tw̋l foghwa el ameeltotta vala hw̋ket hw̋ erdenghes twdomanyawal .
De mykoron fylepnek hyttenek vona , predicalvan es hyrdethwen yſtennek orzagarol wr Jeſus Criſtuſnak neweeben , megh kereztó̗lkó̗dnek vala mynd fyrffyak  mynd azzonyallatok .
Symon es ottan neky hyn , es mykoron megh kereztelkó̗dó̗t vona , Fylep vtan yar vala ;
lathvan kedegh ollyan nagy czodakat tennye , nagyon ameelkodyk vala raytta .
Mykoron azert megh hallottak vona az apoſtolokot , kyk Jerwſalemben valanak , merth be fogatta vona Samaria wr yſtennek ygheyet , kyldeek hozyayok petert es Janoſth . Kyk mykoron hozyayok ywtottanak vona , ymadanak erettek ,
hogy zent lelket venneenek ; mert meeg myndenykre nem zallot vala , de czak megh kereztelkó̗ttenek {734} vala vr Jeſuſnak neweben .
Azert reayok vetyk vala hw̋ kezó̗ket , es zent lelket veznek vala .
Mykoron azert Symon azt latta vona , hogy az apoſtoloknak kezó̗k myat adatik az zent lelek , ſok penzt vyn hw̋nekyk , mondwan : Aggyaatok ennekem es azon hatalmat , hogy vala kynek rea vetendem en kezemet , vegyen zent lelket .
Peter azert monda hw̋neky : Ez the penzed te veled mennyen erek vezedelemre , myert wr yſtennek ayandekat veelted penzel byrnya .
Nynczen azert teeneked reezed  ſem zerenczad ez ygheekben ; mert az the zywed nem ygaz vr yſtennel .
Tarcz azert penitenciat ez the alnokſagodrol , es keeryed yſtent , ha netalantal megh boczattya az the bynedet , es zyvednek gonoz gondolattyat .
Mert keſerw̋ſeghnek mergheeben es alnokſaghnak kó̗theleeben lathlak teghed lenny .
Felelwen azert Symon , monda : Keeryetek ty en erettem vr yſtent , hogy ſemy ne yeyen ezenkben en ream , kyket mondatok .
Azok azert byzonſagot teewen , es zolwā wr yſtennek ygheyet , eſmegh Jerwſalembe tereenek , predicalwan Criſtuſt Samaritanoſoknak mynden tartomanyokbā .
Vr yſtennek kedegh angyala zola fylepnek , mondvan : Kel ffel , es meny deel ffelee az vttra , ky gazabol Jerwſalemben zaal le , ez az pwztha .
Es ottan ffel kelwen , el meene .
Es yme yew vala egy zereczen ember , az hatalmas kandyay kyralne azzonnak off meſteree , ky vralkodyk vala mynden yozagan , {735} yett vala Jerwſalemben yſtēt ymadny ,
es ymaran haza terwen yl vala hw̋ zekereeben , es olwaſya vala Iſayas proffetat .
Monda azerth zent lelek fylepnek : Meny el , eggyeſw̋ly ez zekerhó̗z .
Ottan oda fwthwā azert , hallaa hw̋tet olwaſny Iſayas proffetat , es monda : Aloytot ee , hogy ertó̗d azth  kyt olvaz'' ?
Ky monda : De hogy erthetó̗m , hanem ha ky megh mondangya ennekem .
Keeree azert fylepet , hogy fel haghna , es velee ylne .
Az yras kedegh , kyt olwaſ vala , ez vala : Oly mynt halarra vyteteek , es mykeppen az artatlan Baran az mezarws eló̗t  vgyan nem nytaa megh hw̋ zayath .
Nagy alazatoſſaghban veeteteek el az hw̋ yteelety ;
az hw̋ nemzethſeghet ky yelenty kywe ?
mert el veetetek ez feldró̗l az hw̋ eelete .
Felelwen azert az off meſter fylepnek , monda : Keerlek teghed , kyró̗l mongya az proffeta ezth ?
ennen magarol ee , awagy maſrol valakyró̗l ?
Fel nythwan azert fylep az hw̋ zayat , es el kezdwen ez yraſnak helyeró̗l , megh predicallaa hw̋neky Jeſuſth .
Es mykoron meennenek az wton , ywtanak egy nemynemw̋ vyzre , es monda : Yme hol vyz vagyon , ky tylth megh enghem kerezthſeghtw̋l ?
Monda hw̋neky Fylep : Ha hyzed tellyes zyweddel , yllyk .
Es ottan felelwen , monda : Hyzem yſtennek ffyanak lenny Jeſuſth Criſtuſth .
Es hagyaa megh allathny az zekereth , es le zallanak mynd ketten az vyzben , es megh kereztelee hw̋teth .
Mykoron kedeeg kywe mentenek vona az vyzbó̗l {736} , yſtennek zent lelke el ragadaa fylepet , es nem lathataa hw̋tet towaba az off meſter .
Megyen vala azert hw̋ vtan nagy eremmel .
Fylep kedegh teetetheek le azotomba , es teetowa yarwan predical vala mynden varaſokban , myglen ywthna Ceſareabā .
Kylencz Cap 
Saulus azerth meegh es zomehozwan Criſtuſ tanoythwanynak yldó̗zeeſyt es ó̗ldó̗kleeſyt , yarwla az papy feydelemhez . Es Leweleketh kere hw̋ tw̋le damaſcomba az Synagogakra , hogy ha kyket vala hol leelhetne , ez Criſtuſ vtaban yaro fyrffyakat es azzonyallatokat , kó̗tezwe vynnee be Jerwſalembe .
Es mykoron menne az vton , tó̗rtenek  hogy kezelghetne damaſcoſban , es leg ottan kerw̋l veve hw̋tet feneſſeegh menybó̗l .
Es le eſwen az feldre , zozatot halla mondwan hw̋neky : Saule , Saule ! myth haborgacz enghemet ?
Ky mōda : Ky vagy  Vram ?
Az monda : En vagyok az Jeſus , kyt the haborgacz , kemē teeneked az eztó̗ke ellen rwgodoznod .
Meg retteghwen es el ameelkodwan monda : Vram , myt akarz ennekem tennem ?
Es monda Vr yſten hw̋neky : Kel ffel , meny be az varaſban , es megh mongyak teeneked  myt kellyen teenned .
Az nepek kedegh , kyk hw̋tet kó̗wetyk vala , alnak vala el ameelkodwan , halwā az zozatot , de ſenkyt nem lathwan .
Fel kele azert Saulus az feldró̗l , es megh nythwan hw̋ zemeyt , ſemyt nem lath vala .
Kezeenel {737} foghwan azert be vonyak hw̋tet damaſcomban .
Es len oth harmad napyglan ſemyt nem lathvan , es ſem eweek , ſem yweek .
Vala kedeg nemy nemw̋ tanoythwan damaſcoſbā  Ananyas new̋ , es monda hw̋neky almabā vr yſten : Ananya !
Hw̋ kedegh monda : Yme en  vram .
Es vr yſten hw̋neky : Kel ffel , es meny el az vczara , ky neveztetyk rektoſnak , es kereſd megh iudenak hazaban Sauluſ new̋th , Tarſombelyt , mert maſtan ymathkozyk .
Es lataa Ananyaſ new̋ embert leelekhen hw̋ hozya be menny , es kezeeth rea vethny , hogy lataſth vennee .
Felelee azert Ananiaſ : Vram , hallottā en nagy ſokaktwl ez ember feló̗l , myne ſok gonozth teth az the hyveydnek Jerwſalemben .
Eth es hatalma vagyon az papy feyedelmektw̋l megh kó̗tó̗zny azokat , kyk vallyak az te new .
Monda azert hw̋neky eſmegh wr yſten : Meny el , merth valaztot edeenyem ez ennekem , hogy vyſellye az en newemeth az poganoknak , es kyralyoknak , es yzrael ffyaynak elette ;
en kedegh megh yelentem hw̋neky  mennyeth kellyen hw̋neky az en newemert zenwedny .
Es el mene Ananyas , es be mene az hazban , es reá vethwen hw̋ kezeeth , monda : Saule , atyamffya !
Wr Jeſus kyldet enghemet the hozyad , ky the neked yelent megh az wton , ky yewz vala , hogy laaſſ , es bel tellyel zent lelekkel .
Es azonnal el hwllanak hw̋ zemeyró̗l  mykeppen az hal heey , es lataſth veen , es fel kelwen megh kerezthó̗lkó̗deek {738} , Es mykoron eetelth vet vona , megh ereſſó̗deek .
Leen kedeegh az tanoythwanyokkal , kyk damaſcoſban valanak eennehan napokon .
Es ottan be menwen az Synagogakban , predicallya vala Jeſuſth , mert hw̋ vona az yſtennek ffya .
Czodalkoznak vala kedeegh mynd nyayan raytta , kyk hallyak vala , es mondnak vala : Nem de ez ee  ky haborgattya vala Jerwſalembe mynd azokat , kyt ez neweth vallyak ?
Ede es azerth yewth , hogy kó̗tó̗zwen vygye azokat az papy feyedelmeknek .
Saulus kedegh annewal ynkab el hatalmazyk vala , es feddy vala az ſydokath , kyk mynd damaſcoſban lakoznak vala , byzonoythwan , merth ez vona az Criſtus .
Mykoron azert ſok napok mwltanak vona el , egybegyw̋leenek tanaczra az ſydok , hogy hw̋tet megh ó̗lneek .
Twdwan leenek azert Sauloſnak ez alnokſagok . Ewryzyk vala kedegh az kapwkat es , eyel es nappal , hogy hw̋tet megh ó̗lneek .
Fel veevek azert hw̋tet az tanoythwanyok , es eeyel le erezthwen egy koſarban az kw falon el boczatak hw̋tet .
Mykoron azert Jerwſalemben yewt vona , keeſerghety vala magat az tanoythwan̋okhoz eggyeſeyteny ; de mynd feelyk vala hw̋tet , nem hywen  hogy hw̋ es byzon tanoythwan vona .
Borbas apoſtol kedegh megh yſmerveen hw̋tet , vyve az few apoſtolokhoz , es mynd megh mondaa mykeppen az wton menwen latta vona vr Jeſuſt es , merth zolth es vona hw̋neky , es mykeppen hywſegghel czelekó̗dó̗th vona Jeſuſnak {739} neweben . Es vala hw̋veló̗k ky menwen es be yewen Jerwſalembe , oth es hywſegghel czelekó̗dwen wrnak neweben .
Zol vala azert az poganoknak , vetekó̗dyk vala az ghó̗roghó̗kkel , azok kedegh halarra kereſyk vala hw̋tet .
Mykoron azth megh twttak vona az atyaffyak , vyteteek hw̋teth Ceſareaban , es onnan kyldeek tharſſonban .
Anyazent egyhaz kedegh mynd tellyes Judeaban , Galyleaban , es Samaryaban Bekeſegghel vala , eppw̋ltetyk vala , yarwan vrnak feelelmeeben , es zent leleknek vygazthalaſawal tellyeſedyk vala napon ked .
Len ezen kó̗zben , mykoron peter myndeneket megh latogathna , ywta Lydde new̋ varaſban az zentó̗khez , kyk oth lakoznak vala .
Talala azerth oth egy Enea new̋ emberth , nyolcz eztendethw̋l foghwa fekw̋en hw̋v agyaban , mert kó̗zwenyes vala .
Es monda hw̋neky peter : Enea ! gyogyczon megh teghed wr Jeſus Criſtus ; kel ffel , es ó̗tó̗zyel ffel .
Es azonnal fel kelee .
Es lathwan ezth mynd  kyk lakoznak vala Lyddaban es Saronabā , es ottan vr yſtenhez tereenek .
Yoppe new varaſban kedegh vala egy hyw Tabita new̋ azzonyallat , ky magyaraztatyk vala dorcaſnak . Ez vala tellyes yo mywelkó̗detó̗kkel es alamyſnalkodaſokkal , kyt tezen vala .
Terteenek kedegh az ydó̗kben , hogy megh betekó̗dwen , halna megh .
Kyt mykoron megh fereztettenek vona , teewek le az tornaczba . Mykoron kedeegh Lydda kó̗zel vona yoppehez , hallak megh az tanoythwanyok {740} , hogy peter oth vona , kyldeenek hozyaa ket embert , kerwen , hogy ne reſtelne hw̋ hozyayok yw̋ny .
Fel kelwen ottan peter , es hw̋ hozyayok yewe .
Mynt kedegh oda ywtot vona , vyveek hw̋tet az tornaczba ; es kó̗rw̋l alwan hw̋tet mynd az arwak es ó̗zwegyó̗k , ſyrwan es mwtogathwan hw̋ rwhayokath , kyket mynd zerzett vala hw̋nekyk Dorcaſ azzon .
Ky kyldwen azert onnan mynd hwket , peter terdeere eſwen , ymathkozeek .
Ez az teſthez fordwlvan , monda : Tabita ! kel ffel .
Az kedegh ffel nythwan hw̋ zemeyth , es lathwan petert , ffel yle .
Kezeet nyoythwan kedeg hw̋neky , ffel emelee hw̋tet .
Es be hywan mynd az zenteket es ó̗zwegyeket , elewenen hagya hw̋nekyk .
Ez dologh kedegh ky hyrhó̗wek mynd tellyes yoppenek varaſaban , es nagy ſokan hyweenek vr Jeſuſban .
Leen kedegh , hogy ſok napokat lakozneek yoppe varaſaban egy nemynemw̋ zy gyartonal , kynek Symon vala newe .
Tyz Cap 
Vala kedegh Ceſareaban egy ember , kynek Cornelius vala newe , olaz orzagh bely ſereghnek hadnaggya ,
felette zerzetes es yſten feeló̗ mynd hw̋ haza nepeywel egyetembe , ſok alamyſnalkodaſokat teeven az zeghen nepnek , keerwen myndenkoron vr yſtenth .
Ez lataa nylvan valo lataſſal , oly mynt napnak kylenczed horayan , Vr yſtennek angyalat hw̋ hozya be menny , es mondwan {741} hw̋neky : Cornely !
Hw̋ kedegh reá tekenthwen , nagy felelemel monda : Ky vagy Vram ?
Monda ottan az angyal hw̋neky : Az the ymaczaghyd es alamyſſnayd ffel ywttanak yſtennek zyneenek emlekó̗zetyre .
Azert kylǵ el maſtan embereket yoppeebe , es hyvaſd ede Symont , ky neveztetyk peternek .
Ez vendeghw̋l lakozyk egy zy gyartho ſymonnal , kynek haza az tengher mellet vagyon ;
hw̋ megh mongya teeneked , myth kellyen teeneked teennedd .
Mykoron azert el ment vona az angyal , ky hw̋neky zol vala , ottan eló̗we hywa kettó̗t hw̋ haza neepey kó̗zzó̗l , Es egy vytezt azok kó̗zzó̗l  kyk hw̋ neky enghednek vala .
Kyk , mykoron mynd zeren zertte megh mondotta vona , el kylde hw̋ket yoppen varaſban .
Maſod napō azert , mykoron azok wtat halaztananak , es az varaſhoz kó̗zelghethneenek , meene ffel peter hw̋ hazanak felſe rezeere , hog̋ ymathkozneek napnak hatod horayan .
Es mykoron megh ehezneek , akara ebelleny .
Mykoron azert hozya kezwlneenek , eſeek azonkezben lelky rewleeſ hw̋ rea .
Es lataa az menyorzagot meg nylny , es egy nemynemw̋ edeenth le zallany , oly mynt egy leellahot , neg̋ zeghenel foghwan boczatananak ala menyorzaghbol ez feldre , kyben benne valanak mynden ez felden czwzo mazo feerghek , vadak , madarak , negy labw barom allatok .
Es zozat len hw̋ hozya , mondwan : Kel ffel  peter !
ó̗ld megh , es eed megh .
Monda kedegh peter : Tawl legyen , Vram , az en thw̋lem , mert ſoha eellyen {742} kewz es fertelmes allatokat nem ettem .
Eſmegh az zozath maſodzer monda : Kyth yſten megh tyztoytot , the kó̗znek ne mongyad .
Ez kedegh len harom yzben , es azonnal fel veeteteek az edeeny menyorzaghban .
Es mykoron keeſalkodnek peter erró̗l ennenmagaban , my vona ez lataas , kyth latot vona , yme azonkezben az nepek , kyk boczathwan valanak Cornelioſtwl , kereſwen Symonnak hazat , megh allapanak az ayto eló̗t .
Es kerdyk vala , ha Symon , ky neweztetyk peternek , ot tartana zallaſth .
Peter kedegh gondolkodwan az lataſrol , monda zent lelek hw̋neky : Yme harom emberek kereſnek teghed .
Men̋ hozyayok azert , es eregy el hw̋ veló̗k , ſemyt ne ketelkó̗ggyel , mert en kyldettem ede hw̋ket .
Le zalwan azert az nepekhez , monda : Yme en vagyok  kyt kereſtek .
My oka azert myert yettetek ?
Kyk ottan mondanak : Cornelius had nagy , Igaz es yſten feeló̗ ember , kynek byzonſaga vag̋on mynd ez egheez Sydo nemzethnek nepeetw̋l , ffeleletó̗t veth az zent angyaltw̋l teghed hw̋ hazahoz hywnya , es tetw̋led bezeedet hallany .
Bel vyven azert hw̋ket peter , veddeegghe fogadaa .
Maſod napon azert fel kelwen , meene el hw̋ veló̗k , es nekyk az atyaffyakbol yoppenek varaſabol meenenek el hw̋ vele .
Annak vtanna maſod napon ywtanak be Ceſareaban . Cornelius kedegh varya vala hw̋ket , egybe hywan mynd hw̋ nemzethyt , es zykſeghes baratyth .
Es len , hogy mykoron be ment vona peter , {743} eleybe yewe hw̋ neky Corneliꝰ , es le eſwen hw̋ labay eló̗th , ymadaa hw̋tet .
Peter kedegh ffel emelee hw̋tet mondwan : Kel ffel , mert vgyan en es ember vagyok .
Es zolwan hw̋ vele , be meene , es talala nagy ſokakath , kyk mynd oda gyw̋ltenek vala .
Es monda hw̋nekyk : Ty twgyatok  mykeppen vtalatos az Sydo nepnek ydeghen nemzettel eggyeſw̋lny , es veló̗k lakozny , de meggh yelentette ennekē vr yſten ſemyt kó̗zó̗nſegheſnek awag̋ fertelmeſnek mondany .
Mynek okaert mynden kethſegh= =nel kyl yettem ede ty hywatalaſtokra .
Kerdlek azert tyteket , my oka , myert ede hywattatok enghemet ?
Cornelius kedegh ottā monda : Ymaran ma negyed napya vagyon , mykoron en ymathkozom vala napnak kylenczed horayan az en hazamba , es yme azonkezbe egy yffyw megh allapeek en elettem zep feneſ rwhaban , es monda : Corneli ! megh halgattatot az the ymaczagod , es the alamyſnayd be zamlaltattanak Vr yſtennek zent zyneenek eló̗tte .
Kylg̋ azert yoppeben , es hyvaſd ede Symont , ky hywattatyk peternek ; hw̋ lakozyk Symon̄al , egy zygyartonal , kynek haza vagyon az tengher melleth .
Azonnal azert the hozyad kyldek , es yol tó̗tted , hogy ede yettel .
Azert yme my mynd nyayan the eletted vagywnk , kezó̗k hallany myndeneket , kyk teeneked paranczolwan vannak wr yſtentw̋l .
Megh nythwan azerth peter hw̋ zayat , monda : Byzonſaggal megh talaltam , hogy wr yſten nē zemelyeknek valogatoya ; de myndē {744} nep kó̗zzó̗l , vala ky hw̋tet feely , es ygaſſagot tezen , kellemetes hw̋neky .
Ighet kyldee wr yſten Izraelnek ffyaynak , bekeſeghet hyrdethwen Jeſus Criſtuſnak myatta , hw̋ myndeneknek vra .
Ty es twgyatok , mynemw̋ dologh tó̗rteenek tellyes iudeanak tartomanyaban ; el kezdwen galyleatwl foghwa , Janoſnak kerezthſeghenek vtanna ; mykeppen enthee megh Jeſuſth Nazarethbó̗l wr yſten zent leelekkel , es yozaggal ; ky tetowa yara , myndeneknek yoth tewen , es myndeneket megh gyogythwan , es erdeghekthw̋l megh zahadoythwan , mert yſten vala hw̋ vele .
Es my byzonſaghy vagywnk myndeneknek , kyket Judeanak es Jerwſalemnek tartomanyban , kyt megh ó̗leenek fel fygghezthwen az kereztffara .
Hw̋tet azert yſten fel tamaztaa harmad napon , es nylvan adaa lenny , de nem mynden nepnek , de czak yſtentw̋l megh zerzet tanoknak , mynekwnk , kyk ettw̋nk , es yttwnk hw̋ vele , mynek vtanna fel tamadot hallottaybol .
Es paranczolt mynekwnk predicallany , es megh byzonoytany mynd nepnek , mert hw̋ az , ky zereztetó̗t wr yſtentw̋l eleweneknek es holtaknak yteeló̗ byraya . Kyró̗l mynd az proffetak byzonſagoth teznek , bynó̗knek boczanattyat venny hw̋ neweenek myatta myndenek , kyk hw̋ benne hyznek .
Mykoron meegh ez bezeedó̗ket zolanaa peter , reayok eſſeek az zent lelek , mynd  kyk ez bezeedet halgattyak vala .
Es el ameelkodanak raytta az hywó̗k , kyk peterrel {745} yettenek vala , hogy az ydeghen nemzettre es reayok zallot zent lelek , yſtennek malaztya ;
mert hallyak vala hw̋ket zolany kylemb kylemb nyelwel , es dyczeryk vala ffel magaztathwan vr yſtent .
Ottan monda peter : Ky tylthattya megh ah vyzet , hogy megh ne kerezthelkó̗ggyenek ezek , kyk ymaran vetteek az zent lelket , mykeppen my es ?
Es hagyaa hw̋ket megh kereztó̗lkó̗dny wr Jeſuſ Criſtuſnak neweeben .
Keer''ek azert hw̋tet  hogy lakozneek nalok ennehany napon .
Tyzen egy Cap 
Megh hallak kedegh ezt az apoſtolok es atyaff , kyk Judeaban valanak , mert az ydeghen nemzetó̗k es be fogattaak vona yſtennek ygheeyeth .
Mykoron azert ffel ment vona peter Jerwſalemben , vetekó̗dnek vala hw̋ ellene mynd azok , kyk az Sydo== ==nembó̗l valanak , mondwan : Myre meentel be az pogan nepekhez , es ettel yttal hw̋ veló̗k ?
El kezdwen kedeg peter , bezeelly vala hw̋nekyk az dologhnak zeryth , mondwan : En valek yoppe varaſſaban ymathkozwan , es latam rewſeſ zerent en elmeemnek lataſaban le zalwan nemynemw̋ edeent , mynt egy nagy lellahoth alaa boczattanak vona menyorzagbol , es yewe oda  hol en valeek .
Kyben belee tekeenthwen , nezem vala  my vona hw̋ bēne ?
Es lateek felden mynden nemw̋ Barmokat , Beſtyakat , czwſo mazo feergheket hw̋ benne , es eghy madarakat .
Hallek {746} kedegh zozatot es , mondwan ennekem : Kel ffel  peter !
ó̗ld megh , es eed megh .
Mondek en es : Soha nem , vram ! mert kó̗z es ondok allat ſoha en zamba be nem ment .
Felele eſmegh maſodzer menybó̗l az zozat : Kyket yſten megh tyztoytoth , te kó̗zó̗nſegheſnek ne mongyad .
Ez kedegh leen harom yzben ;
es ffel veeteteek az edeen menyorzaghban .
Es yme azonnal harom emberek az aytō termeenek , kyben valeek , kyldwen en hozyam Ceſareabol .
Monda azerth zent lelek ennekem : hogy el meennek hw̋ veló̗k , ſemyth nem ketelkó̗dwen .
Yeweenek el kedegh ez hatt atyaffyak es en velem ,
es be meenenk az embernek hazaban .
Megh bezeellee kedegh my nekw̋nk , mykeppen latta vona wr yſtennek angyalat hw̋ hazaban meg alwan , es mondwan hw̋neky : Kylgy el yoppe varaſaban , es hyvaſd edee Symonth , ky nevveztetyk peternek .
Ky zol teeneked oly bezeedet , kyben ydwezwlz the es mynd the hazad nepe .
Mykoron kedegh zolny kezttem vona , eſſeek reayok az zent lelek , mykeppen my reank es eleztteeb .
Ottan azert megh emlekó̗zeem wrvnknak mondaſarol , kyt mond vala : Janos yollehet vyzben kereztó̗lth , ty kedegh kereſtó̗ltó̗k zent lelekben .
Ha azert azon malaztot atta hw̋nekyk yſten , mynt mynekw̋nk , kyk ymaran hyttw̋nk wr Jeſuſban Criſtuſban : en ky volneek , ky megh tylthathnam yſtenth ?
Ezeket halwan , el czendezó̗deenek , es fel magaztallyak vala wr yſtent , mondwan : Azert az {747} poganoknak es penitenciat adot wr yſten erek eelettre .
Azok kedeg , kyk kywe ozlottak vala az haborwſaghban , ky tamadot vala zent yſtwannak ydeyn , mynd el yarak ffeniciat , Cypromot , es Antyokyat , ſenkynek nem predicalwan az yſtennek ygheyet , hanē czak az ſydoknak .
Valanak kedeg azok kezzó̗l Cypryabely es Cyreneabely nepek , kyk mykoron be mentenek vona Antyokyaban , zolnak vala az gheregheknek , hyrdethwen wr Jeſuſth .
Vala kedegh wr yſtennek kezee hw̋ veló̗k , es nagy ſokaſſagh gyw̋le , hywen wr yſtenben .
El ywta azert az zent egyhaznak hallaſſara es , ky Jerwſalemben vala , ez dologh , es kyldeek el Borbaſth  apoſtolth Antyochyaban . Ky mykoron oda ywtot vona , es latta vona wr yſtennek malaztyat , nagyon megh ew̋rw̋le , es ynty vala hw̋ket mynd nyayan hw̋ zywó̗knek yo zandokaban megh maradny wr yſtenben ;
mert yo ember vala , zent lelekkel tellyes , es ygaz hyttel .
Es annal tebben teleenek wr yſtenben .
Mene el azert tarſſonban , hogy megh kereſnee Sauſoſth ;
mykoron azert megh lelte vona , hozaa el vele Antyochyaban .
Es mynd tellyes az eztendó̗ben oth nyayaſkodanak az anyazent egyhazban , es nag̋ ſok nepeket tanoythanak , wgy  hogy neveztethneenek elezer Antyochyabely tanoythwanyok kereztyeneknek .
Wgyan ezen ydó̗kben yewenek Jerwſalembó̗l proffetak Antyochyaban .
Es fel kelwen egy hw̋ kezzó̗ló̗k , kynek Agaboſ vala newe {748} , ez yelenty vala lelekbó̗l , nagy ehſeghnek yewendó̗re lenny ez tellyes feldnek zyneen ; ky annak vtanna bel telek Claudiuſnak ydeyn .
Az tanoythwanok kedegh , kynek mynd menere eertekee vala , zerzeenek vala myt kyldeny az yſten zolgalo atyaffyaknak , kyk Judeabā lakozaknak vala ;
kyt be es tellyeſeyteenek , kyldwen vala myt az veenó̗knek Borbaſnak es Sauloſnak kezó̗k atal .
Tyzen kett Cap 
Azon ydeben kedegh kylde el herodeſ kyral nagy eró̗th , hogy meg keſeró̗ythene ennehanyat anya zent egyhazbol .
ó̗lee megh azert Jacobot  Janoſ attyafyat fegyverrel .
Lathwan azerth , mert kellemetes vona az Sydoknak , hagyaa peterth es megh foghny .
Valanak kedegh Hoſwethnak napyayban .
Kyt mykoron meg foghtanak vona , vethee az temleczbe , es adaa tyzen keth vytezó̗knek ewryzny ; akarwan hoſwet vtan hw̋tet ky hozny az kewz nepnek .
Peter azert tartatyk vala az temleczben , az ymaczagh kedegh zenetlen lezen valo hw̋ erette anyazēt egyhaztw̋l wr yſtenhez .
Mykoron kedeg ky akarnaa hw̋tet hozny herodes , azon eeyel alwzyk vala peter ket vytezek kó̗zó̗t , keth lanczal megh kó̗tó̗zwen , es az ó̗ryzó̗k az aytho eló̗t ó̗ryzyk vala az temleczeth .
Es yme wr yſtennek angyala megh alla eló̗tte , es vylagoſſagoth hymte az hazban , es megh ythwen peternek oldalat , ffel ſerkhenthee {749} hw̋teth , mondwan : Kel ffel hamar .
Es el eſſeenek az lanczok hw̋ kezeyró̗l .
Monda azert az angyal hw̋ neky : Ewedezyel be , es vond ffel the nadragodat .
Es azonkeppen then .
Es monda hw̋neky : Takaroycz hozyad the rwhadat , es kó̗weſſ enghem .
Es ky menwen , kó̗wety vala hw̋tet , es nē twggya vala , mert byzon az , ky az angyal myat lezen vala ;
aloyttya vala kedegh , hogy lataſth lathna .
Atal menwē azert az elſó̗ es maſod ó̗ryzetó̗t , ywtanak az vaſ kappwra , ky az varaſra vyzen ;
ky zabadon megh nyleek hw̋nekyk .
Es azon ky menwen , ky haladanak egy wczat , es azonnal el tavozeek az angyal hw̋ tw̋le .
Es peter ennen magaban terwen , monda : Maſtan twdom byzonnyal , mert wr yſten hw̋ angyalat boczatta , es megh zabadoytot enghem herodeſnek kezeebó̗l az Sydo== ==nepnek mynden varaſokbol .
Gondolkodwan azert mynd ezekró̗l , yewe Marianak  Janoſ annyanak hazahoz , ky neweztetyk vala Marcoſnak , hol ot ſokā valanak megh gyw̋lekó̗zwen , es ymadkozwan .
Zerghethwen azert ot az ayton , ky yewe egy lean megh lathny , kynek rodde vala newe .
Es mynth megh yſmeree peternek hw̋ zawat , hw̋ nagy eremeeben nem nytaa megh hw̋neky , de be fwtameek , es megh monda , hogy peter az ayton allana .
Azok kedegh mondanak hw̋neky : Ezed vezet el .
Hw̋ kedeegh byzonoyttya vala , hogy vgy vona .
Azok kedegh mongyak vala : Az hw̋ angyala .
Peter meegh es nem zenyk vala zerghethny {750} .
Mykoron azert megh nytottak vona neky az aytot , lataak hw̋tet , es el czodalkozanak .
Ynte azerth kezeewel hw̋nekyk , hogy veztegleneenek , oth mynd megh mondwan votakeppen , mynt hw̋tet wr yſten ky hozta vona az temleczbó̗l .
Monda eſmegh : Yzennyetek megh Jacabnak es az atyaffyaknak .
Es onnan ky menwen , meene maſ herre .
Hogy azert nappal let vona , tamada nem kyſded kerdezkodeſ az vytezek kezó̗t , mynt let vona peternek dolga .
Herodes azert , mykoron megh kereſthe vona hw̋tet , es megh nem lelte vona , mynd hozzaa hyvataa az ó̗ryzó̗ket .
Es le zalwā Judeabol Ceſareaban , oth kezde lakozny .
Es nagyon megh haraghwek  kyk tyronban es ſydonban lakoznak vala .
Azok azert mynd egyetembe hozyaya yewenek , es Blaſcoſnak tanaczawal , ky kyral komornyka vala , bekeſeghó̗t keernek vala , hw̋ neweben , az okaerth  merth az eghez tartomanth hw̋ eeltethnee .
Azert alkolmas ydó̗ telwen , len  hogy Herodes kyraly rwhayaban ó̗tó̗zwen ylwē hw̋ yteeló̗ zekyben , es paranczol vala hw̋ nekyk : Az kó̗z nep kedegh kyayttya vala : yſtennek zawat , es nem embernek .
Leghottan azert megh veree hw̋tet yſtennek angyala , azert  hogy tyzteſſeghet nem tet vona yſtennek ;
es gonoz feerghek myath megh emeeztethwen , ez vylaghbol ky mwleek .
Iſtennek kedegh zenth ygheye newekó̗dyk vala naponked .
Borbaſ azert es Saulus tereenek megh Jerwſalembó̗l , be yelenthwen az yſteny zolgalatot ; el hozwan {751} hw̋vele Janoſt , ky neweztetyk vala Marcoſnak .
Tyzen harom Cap 
Valanak azerth anyazent egyhazban , ky vala Antyochiaban , proffetak es doctorok , kyk kezel valanak newezetó̗ſó̗k Borbaſ es Symon , ky nygernek hywattatyk , es Lucius Cyrenenbó̗l , es Manahen , ky herodeſnek tarſſa vala , es Saulus .
Zolgalwan azert wr yſtennek , hw̋k es beytelwen , monda az zent lelek hw̋nekyk : Valazyatok ki eennekem Borbaſth es Sauloſth az dologra , kyre fogattam hw̋ket .
Ottan azert beytelwen es ymathkozwan , es reayok vethween hw̋ kezó̗keth , el boczataak hw̋ket .
Azonkeppen azert hw̋keth el ygazoythwan az zent lelek , meenenek Seleuciaban , es onnan ewezeenek Cipromban .
Es mykoron ywtottanak vona Salamynaban , predicallyak vala yſtennek zent ygheyet az ſydoknak Synagogayokbā ;
Janoſ es veló̗k vala mynden zolgalathban .
Es mykoron el yartak vona az eghez tartomant mynd paffomygh , talalanak egy pſewdo proffeta Sydo , kynek newe Baryew vala , ky vala egy tanacz bely feeyedelemel  Sergius pallal , belcz emberrel .
Ez oda hyvathwan Borbaſth es Sauloſt , kywannya vala hallany yſtennek ygheyeth .
Ellenek all vala egy erdenghes Elymas newó̗ ember , akarwan az feyedelmet el hayttany az hyttró̗l .
Saulꝰ azert , az az pal , bel telwen zenth lelekkel , hw̋ rea tekeenthven monda : Oh mynden {752} alnokſaggal es czalardſaggal tellyes erdeghnek ffya , mynden ygaſſaggnak ellenſeghe !
nem zenel ee el hayttana wr yſtennek ygaz vtat ?
Yme azert rayttad vagyon wr yſtennek kezee , es vak leez , nem lathwā az fenes napot ſok ydeyglen .
Es azonnal homalyoſſagh es Setetſſegh eſeek hw̋ reaya , es tetowa keró̗nghwen kereſſ vala , ky kezeet adnaa hw̋neky .
Mynt azert az feyedelem azt latta vona , ottā hyn wr yſtenben , czodalkozwan vrnak belczeſſeghen .
Es mykoron pal , es kyk mynd hw̋ vele valanak , paffombol ky erettenek vona , ewezeenek pergenben , ky pamffylyaban vagyon .
Ot azerth Janos el tawozwan hw̋ tw̋ló̗k , teree be Jerwſalemben .
Azok kedegh atal menwen pergen varaſan , ywtanak Antyochyaban pyſidiaban ;
es be menwen ynnep napon az ſydoknak Synagogayokban , olwaſſaak vala az tó̗rwent .
Az terweennek , es az proffetaknak leczkeyenek vtanna kyldeenek hozyayok az Synagogaknak feyedelmy , mondwan : Atyankffyay , nepek ! ha vagyon ty bennetek tanwſaghnak bezeede ad kó̗z nepnek , zollyatok .
Fel kelwen ottan zent pal , es hw̋ kezeewel veztegſeghó̗t ynthwen , monda : Oh Izraelnek nemzety , es kyk feelytek wr yſtent , hagaſſatok !
Izrael nepenek wra yſtene valaztaa az my reghy atyankat elezer , es ez nepet ffel magaztataa , mykoron egipton feldeeben lakoſok volnanak , es hatalmas Eró̗wel ky hozaa hw̋ket onnan .
Es negywen eztendeyglen nehezen zenwedee el {753} hw̋ erkó̗czó̗ket az pwztaban .
Es heet rendbely nepeket tó̗re megh hw̋ erettek kanaan felden , es hw̋ feldeket meertek zerent hw̋nekyk oztaa ,
oly mynt negy zaz es ewthwen eztendó̗nek vtanna ; es annak vtanna ada Byrakat Samwel proffetayglan .
Annak vtanna keerenek kyralt ; es yſten adaa Sawlt , Cys ffyat , hw̋nekyk , Benyamynnek nemzeteebó̗l , negywen eztendegh .
Es azth el tawoztathwan , tamaztaa ffel hw̋nekyk Dauid kyralt , kyró̗l byzonſagot es tewen , monda : Meg leltem dauidot , yeſſeenek ffyat , en zywem zerent valo embert , ky en akaratymat tezy .
Ennek azert nemeebó̗l wr yſten hw̋ ygyeerety zerent hozaa ky Izraelnek ydwó̗zeyteyet , Jeſuſth , predicallwan Janos hw̋ el yewendó̗ zyneenek eló̗tte penitencianak kerezthſeghet mynden Izraelbely nepeknek .
Mykoron azert bel telneek az hw̋ ydeye , mond vala : Kynek aloytotok enghemet lenny , nem vagyok en az ; de yme en vtannam yewt , kynek en nem vagyok meltho hw̋ laba ſarwyat megh oldozny .
Azert , atyamffyay , nepek , Abraham nemzeteenek ffyay , es kyk ty kó̗zzó̗letek feelyk yſtent , tynektek kyldetó̗t ez ydweſſeghnek ygheye . Kyk Jerwſalembe lakoznak , es mynd hw̋ feyedelme hw̋tet megh nem yſmerwen , es mynd az proffetaknak mondaſyt , kyk mynden ynnep napon olwaſtathnak , megh yteelwen ky veghezeek .
Es ſemy halalnak okat nem talalwan hw̋ benne , keerek pylatoſth , hogy megh ó̗lneek hw̋tet .
Mykoron myndeneket {754} el vegheztenek vona , kyk hw̋ rola yrwan valanak , lee veven hw̋tet az farol , teewek az koporſſoban .
Wr yſtent kedegh ffel tamaztaa hw̋tet hallottaybol harmad napō , ky nagy ſok ydeyglen lattatok ſokakttwl , kyk mynd hw̋ vele ffel mentenek vala Jerwſalemben , galyleabol , kyk mynd ez napygh byzonſagot teznek rola az kewz nepnek .
Azert ym my es hyrdettyek azon yſteny ygyeretet thynektek , kyt az my atyaynknak fogadot vala wr yſten ; kyt ymaran maſtan tellyeſeytet be az ty ffyaytoknak wr yſtē , ffel tamazthwan Jeſuſth , mykeppen az zoltarnak maſod rezeeben yrwan vagyon : En ffyam vagy the , en ma zyltelek theghó̗det .
Hogy kedegh ffel tamaztotta hw̋tet hallottaybol , es ſoha ymaran nē lathwan halth , wgy mond rola : merth adom tynektek dauidnak zent hywſeget .
Vgyan ezó̗nró̗l maſod helyen es wgy mond : Nem adod az the zentó̗det rotadandoſaghnak .
Nam dauid az hw̋ nemzethſegheeben , mykoron be zolgaltatta vona wr yſtennek akarattyat , el nywgoweek , es rotathſagot lata ;
kyt kedegh wr yſten ffel tamaztot , nem latot rotathſagot .
Twdaſtokra legyen azert , eth valo nepek , atyamffyay !
mert ennek myatta hyrdettetyk tynektek mynden byneteknek boczanattya ; kykbó̗l megh nem ygazwlhattatok Moyſeſnek tó̗rwenye zerent ,
ebben vala ky hyzen , ymegh gazwl .
Laſſatok azert , hogy ty reatok ne zallyon az mondaſ az proffetaknak atala : Laſſatok , megh wtalok ! {755} es czodallyatok  es tawozyatok mynd el egy maſtwl , mert dolgot tezó̗k en ty ydetekben , oly dolgot , kyt nem hyztó̗k , ha ky kywe yelentendy ty nektek .
Ky menwen azert hw̋k ennek vtanna , keryk vala , hogy eſmegh az maſod ynnepen bezeelleneek megh vgyan ezen ygheeket .
Mykoron azert el ozlot vona az Synagoga , nagy ſokan kó̗weteek az Sydok kezzó̗l , es kyk yſtent feelyk vala az ydeghó̗nó̗k kezzó̗l , palt es Borbaſth ; kyk ſok tanwſagot tewen hw̋nekyk , yntyk vala , hogy megh maradnanak yſtennek malaztyaban .
Az maſod ynnepen kedegh oly mynt az tellyes varaſ rea gyw̋le yſtennek ygheyenek hallaſara .
Lathwan azert az ſokaſſagot az Sydok , bel teleenek yryghſegghel , es mynd ellenee mondnak vala azoknak , kyket pal bezeel vala , nagy karomlaſſal .
Ottan azert pal es Borbaſ nagy batorſaggal mondanak : Tynektek yllyk vala elezer zolny az yſtennek ygheyet ;
de myerth nem fogaggyatok hw̋tet , es meeltathlanokkal yteelytek ty magatokath az erek eelettre : yme az ydeghen nepekbez terw̋nk ;
mert vgyan es vgy paranczolt mynekw̋nk wrvnk :
Veteelek teghed nepeknek vylagoſſara , hogy legy ydweſſegre mynd ez eghez feldnek vegheyglen .
Halwan azerth azt az zeghen ydeghen nepek , nagy eremben lenek , es magaztattyak vala wr yſtennek ygheyet , es hyweek , kyket wr yſten rea valaztot vala az erek eelettre .
Hymtetyk vala kedegh wr yſtennek ygheye mynd az eghez tartomanbā .
{756} Az Sydok azerth ffel yndoytaak mynd az zerzetes azzonyokat es tyztó̗lendó̗ket , es az varaſnak eleyt , es tamaztanak nagy haborwſagot palnak es Borbaſnak ellenó̗k , es kywe yzeek hw̋tet hw̋ tartomanyokbol .
Azok kedegh le razwan az porth hw̋ labokrol , Criſtuſnak hagyomaſa zerent , hw̋ reayok , yeweenek yconyomba .
Tyzen Neegy Cap 
Len azert  hogy mykoron yconyomban egyetembe bel mentenek vona az ſydoknak ſynagogayokban , hogy bezeelleneenek , es mynd az ſydok kezzó̗l , mynd az ghereghek kezzó̗l nagy ſokſaagh hynnee .
Kyk kedegh hytethlenó̗k leenek az ſydok kezzó̗l , ffel rezzezteek es ffel yndwytak az nepeknek zywket az Sydok ez zent apoſtolok ellen .
De mynd az atal mykoron megh keeſtenek vona , oth lakozwan , hywſegghel czelekó̗dwen wr yſtenben , byzonſagot es tewen az bezednek yſtennek zent malaztya , tewen yegyeket es czodakat hw̋ kezó̗k myat .
Mynt azt lathvan keth felee valek az varaſnak nepe , nekyk allanak az ſydokhoz , nekyk az apoſtolokhoz .
Mykoron azert eg̋be haborottanak vona  az keth ffele nepet mynd hw̋ feyedelmywel , es egy maſth bozzwſaggal yllethwen , akarnaak az apoſtolokat es megh kó̗wezny ;
fwtanak az zomzed varaſokban lycaonban , lyſtranban , derben , es mynd az kó̗rw̋l valo tartomanban ,
es mynd azokban predicalnak vala .
Es megh remw̋le {757} mynd az eghez ſokaſſagh hw̋ twdomanyokban ;
pal azerth es Borbas lakoznak vala lyſtryſben .
Vala kedegh egy ember liſtriſben , ky hw̋ zyleteeſetw̋l foghwa laban nem yarth vala , de myndenkoron ſantaſaghban vala .
Ez hallaa palnak predicallaſat .
Hogy azert pal rea tekeentet vona , es latta vona , mert hyty vona , hogy ydwezw̋lhetne ,
monda nagy ffel zowal : Kel ffel , aalʼʼ the labaydra ygazan .
Az ottan ky meene , es yar vala .
Az ſokaſſagh azert hogy lattak vona , kyt pal tet vona , ffel emeleek hw̋ zawokat mondwan : Hatalmas yſtenek , haſonlatoſok emberekhez , zallottak le men̋bó̗l le my hozyank .
Es Borbaſth newezyk vala Jupiternek , palth kedegh merkwrioſnak , mert hw̋ vala az bó̗lczeſſeghnek zol zoloya .
Jupiter yſtennek kedegh papya , ky fee vala az varaſban , twlkokat es koronakath hoza , az haznak aytoya eleeben , mynd az kó̗z neppel akarwan aldozatot tenny .
Kyt mynt hallottak vona az apoſtolok , pal es Borbas , megh zaggathwan hw̋ rwhayokat , ky meenenek az zeregh kó̗zze , kyaythwan es mondwan : Atyamffyay , nepek ! myre tezytek ezth ?
My es halandok vagywnk ,
hozyatok haſonlatoſok , hyrdethwen tynektek ez eellyen hewſaghtwl ez tawoznotok , es az eeló̗ yſtenhez terny , ky mennyet , feldet , tenghert tet , teremtet es zerzet , eſ kyk mynd hw̋ bennó̗k vannak ; ky ez el mwlth nemzethſeghó̗kben mynden nepeketh el hagyot menny hw̋ vtokra ; ennen magat kedegh megh ygyerte {758} yol tenny my velwnk , adwan menybó̗l eſſet , harmatot , es eelthethó̗ ydeketh ,
bel tellyeſeythwen eetekkel es vygaſſal my zywnkket .
Es ezeket megh mondwan , czak alygh laſſoythatak megh az kó̗z nepeth  hogy ne aldoznanak .
Oda ywtanak azonkezben Antyochyabol es yconyombol ennehan Sydok , es gonoz tanaczot adwan az ſokaſſaghnak , oth palt megh kó̗wezeek , es az varaſbol kywe vonwan , holth elevenw̋l hagyak el .
Kewrw̋l veven azert hw̋tet az tanoythw̋an̋ok , ottan fel kelee , es be mene hw̋ veló̗k az varaſban ;
es maſod napon meene el Borbaſſal derbenben .
Mykoron oth es predicallottak vona , es ſokakat tanoytottanak vona , tereenek eſmegh hattra , lyſtranban , yconyomban , es Antyochyaban , megh eró̗ſſó̗ythven az hyweket , es ynthwen , hogy megh maradnanak az hythben , es mykeppen ſok nyomorwſagokkal kellene be menne yſtennek orzagabā .
Es mykoron mynden egyhaz zerenth zerzó̗ttenek vona hw̋nekyk papokat , es ymadkoztanak vona , es beyteltenek vona , ayanlak hw̋ket wr yſtennek , kyben hyttenek vona .
Atal menwen azert Piſidian , ywtanak pamffyliaban . Es predicalwan yſtennek ygheyet Pergenben , onnan zallanak le nataliaban ,
es onnan ewezeenek Antyochyaban , honnā kywe adathtanak vala yſtennek malaztyara az dologra , kyt bel tellyeſeyteenek .
Mykoron azert oda ywtottanak vona , es egybe gyeytetteek vona az zent egyhazat , hyveknek eeggyeſſeeghet  {759} megh mondaak , yarattok meennyet tet vona yſten hw̋ veló̗k , es hogy meggh nytotta az ydeghen nemzethnek ez hythnek kapwyat .
Lakozanak azert oth az tanoythwanyokkal nem kewes ydeyglen .
Tyzen ewth Cap 
Nekyk azonkó̗zben zallanak le Judeabol , tanoyttyak vala az atyaffyakat , hogy ha kó̗rw̋l nem meteltethnek Moyſeſnek tó̗rwenye== ==zerēt , nem ydw̋ó̗zwlhethnek .
Kyró̗l nem kyſded haborwſagh tamadwan palban es Borbaſban azok ellen , veghezeek el azert , hogy pal es Borbas , es nekyk az maſ felnek feló̗le , menneenek be Jerwſalemben ez kerdeeſerth .
Hw̋k kedeg oth hagywan az zenth egyhazat , yarak el fenyciath , es Samariat , ky yelenthwen az ydeghen nemzethnek megh fordwlattyat ;
es myndenwt nagy eremet teeznek vala az atyaffyaknak .
Mykoron kedegh ywtottanak vona Jerwſalembe , es be fogattak vona hw̋ket az apoſtolok , veenó̗k , es mynd tellyes anya zent egyhaz , bezeellyk vala  mennyet teth vona hw̋ veló̗k yſten .
Tamadanak ffel azert nekyk az ffaryſeoſoknak tewó̗lgheſek zerent azok kó̗zzó̗l , kyk ymaran hyttenek vala , mondwan : mert zyghſeegh vona kó̗rnyw̋l mettelny hw̋keth , es paranczolny , hogy Moyſeſ tó̗rwenyet megh tartanak .
Egybe gyw̋leenek azert az apoſtolok  es mynd az veenek ez bezed feló̗l .
Mykoron kedegh ſok kerdezkó̗dees let vona , ffel kelwen Peter monda {760} hw̋nekyk : Atyamffyay , nepek ! ty twgyatok  mykeppen reghtw̋l foghwa yſten mynket arra valazta , hogy az my zaywnknak atala adnaa hallany az ydeghen nemzethnek az ewangeliomnak ygheyet , es hynny .
Es wr yſten , ky mynden zywknek twdoya , byzonſagot then rola , adwan hw̋nekyk es az zent lelkó̗t , mykenth mynekw̋nk ;
es ſemy valaz nynczen my kó̗ztw̋nk , es hw̋ keztó̗k , megh tyztoythwan hyttel hw̋ zywó̗ket .
Maſtan azerth myt keſertytó̗k yſtenth , nehez terhet vetwen az apoſtoloknak nyakokra , kyt ſem my , ſem az my reghy atyaynk el nem vyſelhettenek ?
De czak my vrwnk Jeſuſ Criſtuſnak zent malaztyanak myatta hyzw̋nk ydwezw̋lny , mykeppen azok es .
Veztegh kezde azert halgathny mynd az ſokaſſagh , es halgattyak palt es Borbaſth megh bezeelven , mene yegyeket es czodakat tet vona yſten hw̋ myattok az ydeghen nemzet kó̗zó̗t .
Es mynek vtanna le czendezó̗denek , felele Jacab mondwan : Atyamffyay , nepek ! halgaſſatok enghemet es .
Symon megh bezeellee , mykeppen wr yſten az zeghen pogan nepek kezzó̗l valaztta elezer az hw̋ neweere nemzetet vennye , kyhó̗z haſonlatoſok az proffetaknak es hw̋ mondaſok , mykeppen yrwan vagyon : Annak vtanna megh teró̗k , vgy mond , eſmegh ffel eppeyttem dauidnak hw̋ hazat , ky el omlot , es az hw̋ reſſeyt megh wyoytom , es ffel allatom hw̋tet , hogy az el maradot yewendó̗ nepek kereſſegh wr yſtent , es mynd az {761} ydeghen nepek , kykre mynd hyvathwan vagyon az en newem , azt mongya vr yſten be tellyeſeythwen ezeket .
Kezdettw̋l foghwa nylwan vagyon wr yſtennek eló̗tte az hew dolga .
Mynek okaert en azt yteeló̗m : megh ne haboroyttany azokat , kyk az poganok kó̗zzó̗l ternek wr yſtenhez , de ynkab yrnya hw̋ nekyk , hogy tarczagh megh magokat az Balwanyoknak aldozattyoktwl , fó̗rtó̗zetó̗ſſeghó̗ktw̋l , eeteteeſektw̋l , es ver ontaſtwl .
Nam moyſeſnek vagyon reeghtw̋l foghwa mynden varaſokban , kyk hw̋tet eló̗l vetteek mynden ſynagogaknak feyedelmy , mynden ynnepen olvaſwan .
Ottan azert kellemetes len az apoſtoloknak , veeneknek , es mynd tellyes zent egyhaznak valaztany nepeket hw̋ kó̗zzó̗ló̗k , es Antyochyaban kyldeny pallal es Borbaſſal , eggyet  Judaſth , ky neweztetyk vala barſſabaſnak , es maſt  Sylaſt , yeles nepeket az atyaffyak kezzó̗l , lewelet yrwan nekyk :
Mynd az apoſtolok es az veen atyaffyak azoknak , kyk mynd Antyochyaban , Syriaban , es Ciliciaban atyaffyak vannak az ydeghen nep kó̗zzó̗l , kó̗zenetó̗t !
Mynek okaerth hallottok , hogy nekyk eennen my kó̗zzó̗lw̋nk ky zallonghwan , megh haboroytottak tyteket bezeeddel , el fordoythwan ty zywetó̗ket , kyknek my nē paranczoltwnk ; azert alkolmaſnak lattateek mynekw̋nk myndnyayan embereket valaztany , es ty hozyatok kyldeny , my zerethó̗ atyankffyaywal , pallal es Borbaſſal , oly emberekkel , kyk vetó̗ttek hw̋ lelkó̗ket {762} my vrwnk Jeſuſ Criſtuſnak hw̋ neweerth .
Kyldettel el azert hozyatok Judaſt es Sylaſt , kyk vgyan azont bezeeddel es megh mongyak .
Lattatek azert zenth leleknek es my nekw̋nk ſemy teb terhet ty reatok vethny , hanem czak hogy kyk zykſegheſek : hogy tarczatok megh magatokat az balwan ymadaſtwl , veer ontaſtwl , eeteteeſtw̋l , es fertelmeteſſeghtw̋l .
Kyktw̋l ha ty magatokat megh otalmazz''atok , ygazan yartok .
Maragyatok egheſſeghben .
Ezenkeppen azok el boczatwan meenenek Antyochyaban , es egybe gyeythwen mynd az ſokaſſagot , adaak nekyk az levelet .
Kyt mykoron megh olwaſtanak vona , nagyon ewrwleenek az ollyan vygaztalaſon .
Judas azerth es Sylas , mykoron hw̋k proffetak volnanak , hw̋ bezeedekkel nagyon megh vygaztalak az nepet , es megh eró̗ſſeyteek az atyaffyakat .
Mykoron azert egy kewes ydó̗t eth lakoztanak vona , bekeſſegghel boczatak el hw̋ket eſmegh azokhoz , kyk oda kyldettek vala hw̋ket .
Lattateek kedegh Sylaſnak ottan maradny ; czak Judas mene ffel Jerwſalembe .
Pal kedegh es Borbas lakoznak vala Antyochyaban , tanoythwan az kó̗z nepet , es p̄dicalwan yſtennek ygheyet .
Enneehan napnak azert vtanna monda pal Borbaſnak : Teryw̋nk megh , latogaſſok megh az atyaffyakath mynd varaſonkeed , kykben predicallottok yſtennek ygheyet , mykeppen legyenek .
Borbaſ azert akarya vala  hogy hw̋ vele vynnee el Janoſth , ky neweztetyk vala Marcoſnak .
Pal kedegh {763} kery vala hw̋tet , hogy kyk el tawoztanak vona hw̋ tw̋ló̗k pamffylyabol , es hw̋ veló̗k nem voltak vona , ne fogadnaak hozyayok hewketh .
Verſenſeegh tamada azert hw̋ kó̗ztó̗k anneera , hogy el tawoznanak egy maſtwl ;
Borbas azert vyve el vele marcoſt , ewezwen Cipriaban . Pal kedegh valaztvan Sylaſt , ayanlvan hw̋tet az atyaffyaktwl yſtennek malazthyanak . Yara el Syriat , Ciliciat , megh ereſſeythwen az zent egyhazat , paranczolvā megh tartany az apoſtoloknak paranczolatyt .
Tyzen hath Capitulum 
Futanak onnan derbenben es lyſtramban .
Ot pal hozya fogadaa Tymoteoſt , es megh kereſtó̗le hw̋tet .
Onnan ky eredwē meenenek atal ffrygyan es galacian , oth az zent lelektw̋l megh tyltattanak zolny yſtennek ygheyet .
Onnan ywthwan Myſyaban , es akaranak menny Bytynyaban ; de nem hagyaa Jeſuſnak zēt lelkee .
Es mykoron yotottak vona Troyaban , lataſth lata pal azon eyel , hogy egy macedonya bely ember megh allana , mondwan , es kerwen : yew̋ Macedonyaban , ſegheycz megh mynket .
Azonnal azert ygyenes wton akarwan menny Macedonyaban , meenenek ky troyabol , ywtanak Samotraciaban , es maſod napon Napolyban , es onnan Colonnyabā , ky Macedonyanak elſe varaſa .
Mykoron azert oth predicallottanak vona , es ymaczagh vtan fel kó̗ltenek vona , ywta eló̗we egy neezó̗ leany , {764} ky nagy ſok nereſeeghek teezen vala nezeeſevel hw̋ vraynak .
Ez lean , mykoron palnak es hw̋ tarſſaynak vtannok yarna , kyattya vala mondwan : Ez emberek az felſeghes yſtennek zolgay , es tynektek az ydweſſeghnek vtat hyrdetyk .
Ezt kedegh mynden napon kyayttya vala .
Azth meg Bozzwlvan pal , es hattra terven , monda az zellethnek : Paranczolot teeneked vr Jeſus Criſtuſnak neweben : meny ky beló̗le .
Es azon horaban ky meene .
Lathwan azert azt az hw̋ vrak , hogy el vezó̗t vona az hw̋ nyereſeghó̗knek remeenſeghek , fogaak megh palt es Sylaſth , es vyveek az pyaczra az feyedelmeknek eleykbe , mondwan : Ez emberek megh haboroytottak ez my varaſwnkat , myerth hw̋k ſydok leegyenek , es oly zokaſth hyrdethnek mynekw̋nk , kyt nē yllyk mynekw̋nk fel fogadnwnk , ſem tennw̋nk ; myert Romayak legyw̋nk .
Es mynd az ſok nep ellenek tamadwan , az feyedelmeknek paranczolattyokbol megh zaggatak hw̋ rwhayokat , es marok vezzó̗kkel megh vereek hw̋ket , es veteek az temleczbe , paranczolwan  hogy eró̗ſſen ó̗ryzneek hw̋ket .
Bel veteek azert hw̋ket az temlecznek alſo fenekeere , es az kalodaban zoroytak hw̋ labokat .
Fel kelwen azert pal es Sylas eeffely koron , dyczeryk vala wr yſtent , ymadwan es halat adwan , es azth hallaak vala azok es , kyk hw̋ oth valanak foghwan .
Azonnal azerth nagy feld yndwlaſ leen , vgy annera , hogy meegh az temlecznek alſo fondamentomy es {765} megh yndwlnanak ; es azonnal megh nyttatanak az temlecznek mynden aytoy , es mynden kó̗teló̗k el zakadozanak .
Fel ebredwen azert azonkezben az temlecznek meſtere , es lathwan az temlecznek aytoyth nythvan lenny , ky ranthaa thó̗reet , hogy magat megh ó̗llyee , aloythwan  hogy el zalattanak vona az foglyok .
Pal kedeg nagy ffel zowal kyaythwan , monda : Semy gonozth ne teegy magadnak , mert mynd nyayan eth vagyunk .
Es ottan vylagot gyoythwan , be meene , es palnak Sylaſſal nagy feelelemmel labokhoz eſſeek .
Es ky hozwan hw̋ket az temleczbó̗l , monda : Vraym , myth kellyen ennekem tennem  hogy ydwezw̋llyek ?
Ottan mondanak hw̋neky : Hygy wr Jeſuſban , es ydwezwlz the my the hazaddal .
Es bezeellenek hw̋neky zent ygheeket mynd azokkal , kyk az hw̋ hazaban valanak .
Es azon horaban veve ffel hw̋ket , es moſogata megh hw̋nekyk ſebó̗ket , es azonnal megh kerezttelkó̗deek hw̋ mynd haza nepew̋el .
Es mykoron hazahoz vytte vona hw̋ket , aztalth vethee hw̋nekyk , es nagyon megh erwendeek hw̋ mynd haza nepewel eegyetembe , hywen wr yſtenben .
Es mykoron megh vyrradot vona , az varaſnak feyedelmy kyldeenek zolgakat , mondwan : Boczaſſatok ky az nepeketh .
Megh yzenee azert az temlecznek meſtere ez bezeedeket palnak , mert az feyedelmek azert kyldettenek , hogy el boczaſſanak ; azert ymaran yewetek ky , es mennyetek el bekeſſegghel .
Pal kedegh monda hw̋nekyk : Eellyen byntelen {766} romay nepekek megh verven , az temleczbe rekeztó̗ttenek , es ymaran tytkon akarnak ky yzny ?
Nem lezen vgyan ; de yewenek el , es ennen magok veſſenek kywe 
Megh mondak azert az zolgaak mynd ezeket az feyedelmeknek , es nagyon megh feelelmeenek , halwan , hog̋ Romayak volnanak .
Es mynd oda yewen , keryk vala hw̋ket , hogy bekeſſegghel ky menneenek az varaſbol .
Ky menekó̗dwen azert az temleczbó̗l , menenek be Lyddyaban . Es lathwan az atyaffyakat , megh vygaztalaak hw̋ket .
Tyzen heeth Cap 
Onnan ky menwen , yarak el amffypolimoth es appolloniath , es ywtanak theſſalonaban , hol ot mykoron ſokat predicallottak vona vr Jeſuſrol , ſokan hynek hw̋ benne .
Es kyk hytetlenó̗k lenek , haborwſagot yndoythwan az apoſtolok ellen , eeyel kyldeek el palt es Sylaſt Beroeaban .
Kyk mykoron hallottak vona vr yſtennek ygheyeth , nagy eremeſt fel veevek es hyveek .
Azt hogy hallottak vona az theſſanyabelyek , ottan oda yeweenek , es haborwſagot yndoytanak az apoſtolok ellen . Hogy azt megh yſmerteek vona az tanoythwanyok , palt ottā az tengherre kyldeek ; Sylas kedegh es thymoteus ottan maradanak .
Kyk azert palt vyzyk vala , vyveek be Atheenaſban ; es mykoron lathnaa  hogy mynd az egheez varaſ balwalt ymadna , kyzlely hw̋tet hw̋ lelke predicallany .
Vetekó̗dyk vala azert az Sydoknak hw̋ Synagogayokban {767} , es myndennel  kyk hw̋tet halgattyak vala .
Valanak kedegh oth nemynemw̋ bó̗lczek , Epykwreoſok es ſtoycoſok ez vylagy twdoman zerent , es vetekó̗dyk pal azokkal .
Nekyk azert mondnak vala : Myt akar mondany ez czaczago ember ?
Nekyk kedeg mondnak vala : Lattatyk  hogy wyonnan valo erdegheknek hyrdetó̗ye leg̋en , myert Jeſuſth es az ffel tamadaſt hyrdety vala hw̋nekyk .
Es oth megh foghwan , vyveek az Arryopagitakhoz , mondwan : Megh twdhattyok ez wy twdomant , kyt the maſt mondaz ?
Mert vala my wyſagot yelenghez my fyleynkben , akaryok azert megh twdny , myt akarnak ezek ?
Az athenyabelyek kedegh es mynd eegyeb yeweveenyek ſemyre egyebre nem hewolkodnak vala , hanem czak awagy mondany , awagy hallany vala my wyſagot .
Megh alwā azert pal hw̋ kó̗ztó̗k , monda az Arriopagos bó̗lcz feyedelemnek : Athenyabely nepek ! myndeneſtw̋l foghwa oly mynth hewſagoſnak latlak en tyteket .
Merth el menwen , es lathwan az ty Balwan yſtentó̗ket , talaleek egy oltart es , kyn megh vala yrwan : Ez oltar twdatlan yſtenee .
Azert kyt thy twdatlan tyztó̗ltek , azth hyrdetem en ty nektek .
Wr yſten , ky ez vylagot teremtette , es myndeneket  kyk hw̋ benne vannak , hw̋ myert mennek es feldnek vra legyen , nem lakozyk kezzel zerzet templomba ; ſem kedegh nem zykſeghes vala my== ==nel kyl  kyk embernek kezey myat leznek , myert hw̋ aad myndennek eeletó̗t {768} es lelket . Es mynd ez tellyes embery nemet egybó̗l zaporoytotta , es tette lakozny ez tellyes feldnek zyneen ;
megh zerezwen alkolmaſ ydeyeket es lakodalmoknak hataryt , czak yſtent kereſny , ha vala hol megh talalhathnaak , yollehet ne legyen tawolʼʼ ſenkytw̋l es my kó̗zzó̗lw̋nk ;
hw̋ benne elw̋nk , yarwnk es vagywnk , mykeppē nekyk ty kó̗zzó̗letó̗k valo poetak mondottak : Mert meegh hw̋neky nemzethſeghy es vagywnk .
Mywel azert yſtennek nemzety legyw̋nk , ne alohok azert az yſtenſeghet haſonlany Aranhoz , ezyſthez , faradot kewhó̗z , yrot kephez , awagy vala myhez embernek gondolattya zerent .
Maſtan azert ez eellyen vakſagos twdathlanſaghnak ydeyth megh vtalwan es hattra vethwen az yſten , ymaran hyrdettety embereknek , hogy myndenwth penitenciat tarczanak ;
annak okaert  hogy napot zerzet hw̋neky  kyn megh ytellye ez tellyes vylagot hw̋ ygaſſagaban az ember myat , kyben myndennek hytet allathwan , ffel tamazthwan hw̋teth hallottaybol .
Mykoron kedegh hallottak vona hallottaknak ffel tamadaſat , nekyk nylwan megh mewetyk vala , nekyk kedegh mondanak : Akaryok eſmegh ezent thw̋led hallany .
Akoron kedeegh pal kywe nyomoteek hw̋ kó̗zzó̗ló̗k . Ennehanyan kedegh hozza eeggyeſw̋lven , hyweenek hw̋ neky ;
kyk kó̗zzó̗l yeles vala Arriopagyta , nagy dyeneſ doctor , es domaris azzon , es eegyebek nag̋ ſokan hw̋ veló̗k eegyetembe .
{769} Tyzen Nyolcz Cap 
Annak vtanna ky yewen Athenaſbol , mene Coryntomban . Es talala oth egy Sydo embert , kynek aquilla vala newe , es hew feleſeeghenek Priſcilla , kyk yettenek vala oda olaz orzaghbol , azert hogy Claudius czazar mynd ky yzette vona az Sydokat romaſſaghbol ,
pal meene hw̋ hozyayok . Es kezde mwkalkodny hw̋ nalok , myert hw̋ es azō fele mywes vala ; twdnak vala kedegh Sator kó̗teeſth .
Es mynden ynnepen vetekó̗dyk vala hw̋ veló̗k az templomban , kó̗zyben egyeleythwen wr Jeſuſnak es hw̋ neweet , ynthwen mynd az ghereghó̗ket , mynd az Sydokat .
Mykoron kedegh hozzya yettenek vona Macedonnyabol Sylas es Tymotheus , akoron predical vala pal , byzonoythvan az ſydoknak , hogy az Jeſus vona Criſtus .
Azok kedegh ellenee mondwan , es megh karomlwan , ottan hw̋ elettó̗k pal megh razwan hw̋ rwhayat , monda : Az ty veeró̗tó̗k legyen tynnen feyetó̗kó̗n !
tyzta vagyok en ez napſaghtwl foghwa tyfeló̗letek : ym az poganokhoz megyek .
Es ky menwen onnan , meene egy yſten feló̗ Jambor hazahoz , kynek Tytos vala newe , kynek haza az Synagogahoz kó̗zel vala .
Criſpoſ kedegh , az ſynagoganak feyedelme , hywe Jeſuſban mynd hw̋ hazawal egyetembe , es nagy ſokan Coryntombelyek , halwan yſtennek ygye̋eth , hyznek es megh kereztelkó̗dnek vala .
Monda yſten azon eeyel palnak : {770} Ne akary feelny , de zoollʼʼ byzwan , es ne halgaſſ .
Mert yme en the veled vagyon , es ſenky the read nē tamadhat , hogy artana the neked ; mert ſok neepem vagyon ennekem ez varaſban .
Lakozeek azert oth pal maſffel eztendeegh , predicalwan hw̋ kó̗ztó̗k yſtennek ygheyet .
Azonkó̗zben Gallionak Akaya bely feyedelemnek akarattyabol tamadanak ffel palra az Sydok , es fogak megh hw̋tet .
Mykoron az yteeló̗ zek eleeben vytteek vona , mondanak : Ez ember az tó̗rweeny ellen tanoyttya az nepet yſtent hynny .
Mykoron azert pal zolny akarna , monda Gallio az Sydoknak : Ha vala my byn , awagy teetemeen , o Sydo neep , tynektek ez ember ellen ; yme eremeſth megh halgatnalak tyteketh , de myerth czak bezedró̗l es az ty torwentó̗k feló̗l vagyon , tymagatok laſſatok .
Es el yzee hw̋ket eló̗le .
Le ragadak azert vgyan azon helyen Soſteneſth , az Synagoganak feyedelmeeth , es ſemyt az byro nem gondol vala vele .
Pal kedegh enneehan napok vtan bwlczwt veven az atyaffyaktwl , mene be Syryaban , es hw̋ vele aquilla es priſcilla ;
ywtanak azerth effeſomba , es hw̋ket oth hagywan , es bwczwt veven , mene Ceſareaban ,
mykoron megh ydwezletthe az zenth egyhazat , onnan zalla le Antyochyam .
Onnan mene Galaciaban , es frigiaban , myndenw̋t byztathwan es eró̗ſſó̗ythwen az atyaffyakat , hogy megh maradnak zent leleknek tanwſagaban .
{771} Tyzen kylencz Cap̄ 
Len azon ydó̗ben , mykoron Apollo vona Coryntomba , es pal mynd el yarwan az felſſó̗ rezth , hogy ywthna effeſomba ; es oth talalna ennehan tanoythvanyokat , monda ottan hw̋nekyk : Ha vettetó̗k zent lelketh , ymaran hywen ?
Azok mondanak hw̋neky : De meegh yngyen azt ſem hallottok , ha zent lelek legyen .
Hw̋ kedegh monda : Azert ky neweben kereztelkó̗ttetó̗k megh ?
Kyk feleleenek : Janoſnak kerezthſegheben .
Monda ottā pal : Janos kereztó̗lte penitencianak kerezthſegheben ah nepeth , mondwan : hewbenne , ky yewendó̗ vona hw̋ vtan̄a , hogy hynneek , az az Jeſuſban .
Azt halwan , megh kereztó̗lkó̗deenek vr Jeſuſnak neweeben .
Es mykoron pal rea''ok vetó̗tte vona hw̋ kezeet , ottan rea''ok yewe az zent lelek , es zolnak vala nyelvekó̗n , es proffetalnak vala .
Valanak kedegh mynd az nepek olʼʼ mynt tyzen ketten .
Bel menwen azert pal az Synagogaban , predical vala oly mynt harom honapygh , nagy byzodalom̄al , vetekó̗dwen es zolwan yſtennek orzagarol .
Mykoron azert oth lakozot vona keth eztendeegh , mynd egheez aſyaban halgattyak vala Iſtennek ygheyet mynd Sydok , mynd poganok .
Tezen vala azert wr yſten nem kewes czodakat es yozagokat palnak hw̋ keze myath , vgy anneera , hogy czak vala meely beteghekre kyldenee hw̋ ſwdar kezkenó̗yeeth , ottan mynden nyawalyayokbol megh vygaznanak , {772} annak felette gonoz alnok zelletó̗k es el tawoznanak .
Valanak azert az ydó̗ben egy veen Sydo papy feyedelemnek heeth ffyay , kyk tamadanak ffel , es myndenre , kykben gonoz zelletek valanak , hywyaak vala Jeſuſnak neweek hw̋ reayok mondwan : Kezereythlek teghed Jeſuſnak hatalmawal , kyt pal predical , hogy ky meny az emberbó̗l .
Felelween azert az emberbó̗l az alnok lelek , monda hw̋nekyk : Jeſuſth yſmeró̗m , palth es twdom ; ty kedegh kyczodak vattok ?
Es reayok zó̗kó̗lwen az ember , kyben erdegh vala , el hatalmazeek hw̋ raytok , vgy  hogy rwhayokat le zaggathwan , es megh ſebeſeythwen gonozwl fwthnanak el onnan .
Ez kedegh ky nylathkozeek mynd az poganoknak , mynd az Sydoknak keztó̗k , kyk effeſomba lakoznak vala , es nagy felelem eſſeek myndenekre , es nagyon magaztattyak vala ffel vr Jeſuſnak neweth .
Sokan kedegh az hyvó̗k yewnek vala , ky yelenthwen es megh gyonwan hw̋ teetemenyeketh .
Azon ydó̗ben gonoz vyzza vywo nepek tamadanak ffel , es yndoytanak nagy haborwſagot effeſomban wr yſtennek zent ygheeye ellen .
Mykoron azert pal hozyayok akarna menny , tarthtak megh az atyaffyak , es nem boczatak az dyhett nep kó̗zzee , mert ſokan valanak , kyk yngyen ſem twggyak meggyenek , es my okaerth gyw̋lt ffel az ſok nep .
{773} Hwz Cap 
MIkoron azert megh zent vona az yzvez , hozya hyvata pal az tanoythwanyokat , es bwlczwth veven hw̋ tw̋ló̗k , meene el Macedoniaban .
Onnan zalla gheregh orzaghban .
De mykoron ot harom honapygh lakozot vona , nagy haborwſaga yndwlwan , es onnan hoſweth napya el mwlvan , ewezeenek Troyaban , es oth ezten napygh lakozanak .
Mykoron azert egy ynnep napon egybe gyw̋ltenek vona eeterre , pal vetekó̗dyk vala hw̋ veló̗k az yraſbol , mert maſod napon el akarna meenny ,
vontataa el azert hw̋ bezeedeet mynd eeffelygh .
Valanak kedegh ſok lampaſok az vaczoralo hazban .
Yl vala azert egy yffyw az felſo ablakban , kynek ewtycus vala newe , oth halgathwan palnak bezeedeet .
Mykoron azert alom myath el nehezó̗dó̗t vona , eſſeek ky hanytta az palota ablakan , es halwa vevek fel .
Mykoron azert azt pal hallotta vona , hamarſaggal le zalla hozya , es rea bwrwlvan hozya ó̗lelee hw̋tet , es monda : Ne haboroggyatok megh , mert az hew lelke hw benne vagyon .
Fel menwen azert eſmegh , megh zeghee elettek az kynyeret , es mykoron eettenek vona , mynd vylagh vyrattyk zolwan bezeelwen , ynthee hw̋ket , es wgy eredee el .
Azonkezben hozya hozaak az gyermeket eelven , es megh vygaztalak hw̋tet .
Onnan azerth meenenek aſſonban , es onnan fel kelwen meenenek mytyleenemben , es oth ſemyt {774} nem keſſwen , ewezeenek chyombā , es Samomban , es maſod napon ywtanak myleetomban .
Semyt kedegh nem akar vala keeſny oth az wton , hogy mywel pynkeſth napyara eerhethne Jerwſalemben .
Myletombol kedegh kylde el , mynd hozya hywathvan azokat , kyk effeſombely egyhaznak feyedelmy volnanak .
Kyk mykoron hozzya yettenek vona , es eegyetembe volnanak , monda hw̋nekyk : Ty twggyatok az elſó̗ naptw̋l foghwa , mykoron be yettem Aſyaban , mykeppen voltam ty veletó̗k , mynd az tellyes ydó̗tw̋l foghwa zolgalwan wr yſtennek mynden alazatoſſagban , es ſyralmakban , es ſok keeſertetó̗kben , kyk mynd ennekem tamattanak az ſydo neepektw̋l ;
mykeppen ſemy haznalattra valo dolgot megh nem vontam thy tw̋letó̗k , hogy kykró̗l nylwan valo wtat es tanwſagot nem attam vona tynektek kezenſegghel , es hazanked megh nem hyrdettem vona tynektek ; hyrdethwen mynd Sydoknak , mynd az ydeghen nemzethnek vr yſtenben penitenciat , es my vrwnk Jeſuſban xp̄uſban , eghez hytet .
Es yme ymaran megh kó̗tó̗ztethwen en lelkemben Jerwſalemben ffel meegyek , ſemyt benne nem tudwan , mynth lezen dolgom yewendó̗re , hanem czak hogy mykeppen az zenth lelek mynden varaſon byzonſagot tezen , mondwan : mert kenos kó̗telek , nyomorwſagok es haborwſagok vannak Jerwſalemben varvan enghemeth . De ſemyt hw̋ kó̗zzó̗ló̗k nem feeló̗k , ſem nem tezem {775} dragabba az en lelkem en nalamnal , czak hogy az en eeletemeth es yaraſomat zerewel veeghezheſſem el , es az zent ygheenek zolgalattyat , kyt vettem en vram Jeſuſtwl , ky hyrdethween yſtennek zent malaztyanak ewangeliomat .
Es yme ymaran nylwan thwdom en , hogy ty tebbe nem lattyatok az en zynemeth , kyknek predicallottam en yſtennek orzagat .
Mynek okaerth vallaſt tezek tynektek ez may napon , merth tyzta vagyok en az thy veró̗tó̗kbó̗l .
Mert ſemyt thw̋letó̗k en el nem eneztettem wr yſtennek tanaczabol , kyt megh nem hyrdettem vona thy nektek .
Vegyetek ty yeleſben myndnyayan ezetekben , kyket wr yſten az hw̋ yohayn pyſpekſeghre ffel emelth , byrny es otalmazny yſtennek egyhazath , kyt hw̋ az hw̋ zent veerenek hw̋llaſawal egybe gyeytó̗th .
En nylvan twdom  hogy az en el menetem wtan ragadozo farkaſok tamadnak ty reatok , nem mykeppen yohoknak attyok .
Es vgyan tymagatok kezzó̗l tamadnak ky hamyſ bezeedw̋ nepek , hogy az tanoythwanyokat vtannok hytó̗gheſſeek .
Mynek okaert vyg̋azzatok , ezetó̗kben tarthwan , mykeppen harom eghez eztendó̗tw̋l foghwan eeyel es nappal nem zentem nagy ken̋hwllataſſal myndentó̗ket ynthwen .
Azert ymaran ayanlak tyteket wr yſtennek , es hw̋ zent malaztyanak ygheyeenek , kynek hatalma vagyon tyteket ffel eppó̗yteny , es az hw̋ zenty kó̗zó̗t ó̗ró̗kſeghó̗t adny .
Ty twgyatok  mykeppen eggytó̗knek ſem kyvantam ſem aranyat , {776} ezyſtyt , ſem rwhayath , mert azokra  kykre ennekem zyghſeghym voltanak , mynd azoknak es  kyk en velem voltanak  ez ennen kezeym zolgaltanak .
Myndent azert mwtattam megh tynektek , mert azonkeppen mwkalkodwan kel az zeghenyeket be fogadny ;
es megh emlekó̗zyetó̗k wr Jeſuſnak bezeederó̗l , mert hw̋ mondaſa : Bodogb ynkab adny , honnem mynt maſtwl venny .
Es hogy ezeket megh mondotta vona , terdeere le eſwen , ymathſagot teen mynd azokkal , kyk oth valanak .
Ottā azert mynd nyayan nagy ſyralmat teenek , es palnak nyakara eſwen , czokolgattyak vala hw̋tet , nagyon bankodwan yeleſſen az bezeedbó̗l , kyt monda : mert towaba az en zynemet nem lattyatok .
Es azonkeppen nag̋ ſyralommal keſeryk vala hw̋tet az hayora .
Hwzon egy Cap 
Len azert  hogy mykoron ewezneenek , el tavozwan hw̋ tw̋ló̗k , ywtanak kowmban , onnan Rodomban , onnan Pataramban .
Oth eſmegh hayot kereſwen , meenenek ffeniciaban .
Onnan Cipromban , onnan Syriaban , onnan ywtanak Tyromban .
Es oth tanoythwanyokat lelwen , lakozanak hw̋ nalok heted napyglan , hol ot es mongyak vala palnak , hogy ne menne Jerwſalembe .
Azoktwl es ymaczaghnak vtanna bwlczwt veven , meenenek ptolomaydaban , onnan maſod napon zallanak le Ceſareaban .
Es mykoron be mentenek vona ffylep ewangeliſtanak hazaban , {777} ky eggyk vala az heet valaztottak kó̗zzó̗l ,
Valanak kedegh hw̋neky negy zyz leany , mynd proffetiſſak .
Es mykoron oth lakoznanak , ywta oda egy proffeta Judeabol , kynek Agabos vala newe .
Es mykoron hozyayot yvtoth vona , el oldaa palnak ó̗weeth , es labayra kó̗tó̗zwen monda : Ezt mongya az zent lelek : Ez embert , kyee ez ew , ygyen kó̗tó̗zyk megh az ſydok Jerwſalembe , es aggyak hw̋tet pogan nepnek kó̗zó̗kben .
Mykoron azert hallottak vona , keeryk vala hw̋tet , hogy ne menne ffel Jerwſalemben .
Ottan azert felele pal , es monda : Myt myveltó̗k azon ſyrwan , es keſerwſegre yndoythwan az en zyvemet ?
en kedegh nem czak megh kó̗tó̗ztetny , de meegh halarra es keez vagyok Jerwſalembe az en vram Jeſuſnak neweert , es nem tezem dragabbaa az en lelkemet , mynt en magamat .
Es mykoron nem tanaczolhatnaak hw̋neky , megh zó̗neenek mondwan : Legyen vrnak akarattya !
Ottan azert hozya kezw̋lven , meenenek Jerwſalembe .
Yeweenek el hw̋ vele onnan Ceſareabol ennehanyā az tanoythwanyok kó̗zzó̗l .
Es mykorō be ywtottanak vona az varaſban , nagy eremeſſen fogadak hw̋tet az atyaffyak .
Maſod napon meene be Jacabhoz , es mynd oda gyw̋lven az venó̗k , kyket mykoron ydwezlet vona , bezelly vala mennyet teb vona wr yſten az ydeghen nemzet kó̗zó̗t hw̋ zolgalattya myat .
Azok kedegh hogy azt hallottak vona , nagyon magaztallyak vala wr yſtent , es mondanak hw̋neky : O latod ee {778} atyamffya , menee ſok ezeren hyttenek ymaran az ſydoſaghbol , es mynd az tó̗rvent tarttyak meegh es .
Hallaſth hallottanak kedegh te rolad , mert myndenw̋t el tawozaſth tanoytaz Moyſeſtw̋l az ſydoknal  vala hol vannak az neepek kó̗zó̗th , mondwan : hogy hw̋ magzattyokat kó̗rw̋l ne metellyeek , es hw̋ reghy zokaſok zerent ſynagogaban be ne meennyenek .
My dologh azert ez ?
Byzonyawal ezeerth egybe kel gyw̋lny az ſokaſſaghnak , mert megh hallottak , hog̋ the haza yettel .
Azth teegyed azert , kyt the neked mondwnk : Yme neegyen vannak kó̗zzó̗lw̋nk , kyk yſtennek fogadaſt fogattanak . Hw̋ veló̗k eegyetembe zenteld megh tee magadat , es teed azth  hog̋ borothvalkozyanak megh ; es ottan thwggyak mynd , vala kyk latangyak , hog̋ hamyſſak , kyket te rolad hallottanak ; de the es yar'' vgy  mynt ha az tó̗rvent tartanad .
My kedegh az ydeghen nemzetó̗knek , kyk ymaran hyttenek , yrttwnk , hogy tarczak megh magokath az balvanyoknak aldozattyokbol , ver ontaſtwl , eeteteeſtw̋l , es paraznaghtw̋l .
Ottan azert pal maſod napon az nepekkel megh tyztwlvan , be mene hw̋ veló̗k az templomba , megh yelenthwē hw̋ megh tyztwlattyanak napyayth , myglen el veegheztethneek myndenyktw̋l az aldozat .
Mykoron azert heted nap bel telth vona , az ſydok , kyk mynd Aſyabol valanak , hogy hw̋tet az templomban lattak vona , ffel gheryezteek az kó̗z nepet , es ottan kezó̗ket veteek hw̋ reaya , {779} mondwan : Izraelnek neepey , ſeghehó̗tó̗k megh .
Yme hol vag̋on az ember , ky ez nepnek , tó̗rveennek , es helnek ellenee myndent , myndenwth tanoythwan ; annak felette az pogan nepek kó̗zzó̗l es be hozot ah templomban , es megh tó̗rtte ez zent helth .
Merth lattak vala Troffinoſt effeſombol hw̋ vele yarwan az varaſban , kyt aloythwan  hogy az templomban es bevytte vona hw̋ vele .
Megh remw̋le azert mynd az egheez varaſ , es len nagy gyw̋lekó̗zet az nepek kó̗zó̗t .
Es oth palt megh foghwan , ky vonyak az templombol , es ottan mynd be teweek az aytokat .
Akarwan azert hw̋tet megh ó̗lny , megh yzeneek az Romay hadnagynak : mynd mynd az eghez varas maydan megh haborodyk .
Ky ottan fel kelwen , ſok vytezó̗kkel es tyznagyokkal hozyayok folyameek . Kyk mykoron lattak vona az feyedelmet es az vytezó̗ket , megh zó̗neenek palnak vereeſetw̋l .
Ottan azert az hadnagy hozya yarwlwan , palt megh fogaa , es hagyaa keth lanczokkal megh kó̗tó̗zny ;
es kerdezy vala , ky , es honnan valo vona , es myt tet vona ?
Nekyk kedegh kylembet kylembet kyaythnak vala az zereghben , de myert ſemy byzon dolgot nem yſmerhethne az gyw̋l vezben , hagyaa  hogy az varba vynneek .
Es mykoron az garadiczra ywtot vona , monda ottan pal az feyedelemnek : Ha yllyk ennekem vala myt zolany te nalad ?
Ky monda :
Twtz ee ghereghw̋l ?
Nem de egiptom bely vagy the ?
ky ffel yndoytottad mynd ez ſok nepet .
Es monda hw̋neky pal : En {780} egy ſydo ember vagyok Ciliciabeli tarſſon varaſbol , es az varaſ twdaſara zabadoſſ ;
kerlek kedegh teghed , enghegy ennekē zolnom az kó̗z nepnek .
Es mykoron meg enghette vona , monda pal alvan az garadyczon , ynthwen kezeewel az nepeknek ; es nagy vezteghſeegh leween , zolany kezde ſydo nyelwen , mondwan : Hwzon kett Cap 
Atyaym es atyamffyay , kezenſeghes nepek !
halgaſſatok megh mynemw̋ okot adok en maſtan tynektek .
Mykoron azert hallottak vona  hogy Sydo nyelwē zolna hw̋nekyk , ynkab kezdeenek halgathny .
Es monda : En es ſydo ember Ciliciabol tarſſon newó̗ varaſban zylethwen , ffel neweltettē kedegh ezen varaſban ,
Gamalielnek labay eló̗t tanoythwan tó̗rvenben valo atya ygaſſagh zerent , kó̗wethwē az tó̗rwent  mykeppen ty es ma myndnyayan . Ky ez vtat  kyben vagyok mynd halalyg ereſſen haborgathwan , megh kó̗tó̗zwen , es ó̗ryzettre vethwen ffyrffyakat es azzonyallatokat , kyt az papy feyedelem yol thwd , es mynd az nepeknek veeney , kyktw̋l leweleket veven , Damaſcoſban az ſynagogakban , hogy mynd kó̗tó̗zwen vynneem hw̋ket Jerwſalembe , es megh byntethneek .
Tó̗rteenek azert egy napon , hogy mykoron en Damaſcoſban menneek deelnek zyveeben , nagy hertelen menybó̗l kó̗rw̋l veen enghem nagy ffeneſſeegh .
Ottan le eſſeem az feldre , es zozatot halleek , {781} mondwan en nekem : Saule , Saule , myt haborgatz enghemet ?
En kedegh feleleek : Vram , ky vagy ?
Es monda ennekem : En vagyok az nazarethbely Jeſus , kyt the haborgatz .
Es kyk en velem valanak , yollehet az vylagoſſagoth lataak , az zozatok kedegh nem halhataak , ky en velem zol vala .
Es mōdeek : Vram , myt kellyen ennekem tennem ?
Vr yſten kedegh monda : Kel'' ffel , meny Damaſcoſban , es oth teeneked megh mongyak mynd , myt kellyen teeneked tenned .
Es mykorō ſemyt nem lathneek az vylagoſſagnak feneſſeghetw̋l , kezemnel foghwa vyteteem be az tarſſaghtw̋l Damaſcoſban .
Egy Ananyas newó̗ ember kedegh vala oth , kyt mynd yol yſmernek az oth lakozok az tó̗rwen== ==zerent eelven , hw̋ azert en hozyam yeween , es megh alwan elettem , monda : Saule atyamffya , laſſ , neez'' ream .
Es en azon horaban rea kezdeek neezny .
Hw̋ kedegh monda : Az my atyaynknak vra yſtene teghed arra valaztot , hogy megh yſmerneed hw̋tet , es az hw̋ akarattyat , es az ygazat megh lathnad , es zoth hallanal hw̋ zayabol ;
mert te hw̋neky tanoya leez mynden embereknek elette myndenekbó̗l , kyket lattal es hallottal .
Azert ymarā myt keſó̗l ?
kely ffel , kereztelkó̗ggyel megh , es moſd el az the byneydet hw̋ neweenek hyvatallyawal .
Len kedeg , mykoron en Jerwſalembe terttem vonek , es az templomban ymath koznā  es en elmeenben el rewtettem vona , es lathwan hw̋tet monda ennekem : {782} Syeſſ , es meny ky hamar Jerwſalembó̗l , mert eth nem vezyk az the byzonſagh teeteló̗det en rolam .
Es en mondeek : Vram , hw̋== ==magok twgyak , hog̋ en myndent az temleczben hanyok vala , es mynden ſynagogak zerenth megh veró̗m vala azokat , kyk the benned hyznek ;
es mykoron az the hyvednek  yſthvannak es veeret onttyak vala , en oth alwan eggyk valek nekyk enghedwen , es hw̋tet megh kó̗wezó̗knek rwhayokat ó̗ryzem vala .
Es monda ennekem : Meny el , mert az ydeghen nemzetek kó̗zze mezze kyldlek teghedet .
Nagyon halgattyak vala hw̋tet mynd ez bezeedyglen .
Es ottā ffel emeleek hw̋ zawokat mondwan : Ved ky ez eellyent ez feldró̗l , mert nē yllyk  hogy tovaba eellyen .
Es az feyedelem azth lathwan , be vytetee hw̋tet , es megh oſtoroztataa , es kezde keenzathny , hogy megh twdnaa  my== ==okaert ezenkeppen kyaytananak hw̋ reaya .
Es mykoron megh kó̗tó̗zteek vona hw̋tet , monda az tyz nagynak , ky hw̋ mellette al vala , pal : Ha yllyk romay embert es byntelenth ezenkeppen megh oſtorozny ?
Mynth azth halwan az tyz nagy , ottan az hadnagyhoz meene , es megh yelenthee hw̋neky mondwan : Myth te̋endó̗ vagy ?
merth ez ember Romay palogar ?
Hozya yarwlwan azerth az hadnagy , monda : Mond megh ennekem , ha the romay palogar vagy ?
Hw̋ kedegh monda : Wgy vagyon .
Es felele az hadnagy : En nagy ſok keenczel vettem ez romay palogarſagot .
Pal es monda : En kedegh {783} vgyan azonba zylettem ez vylagra .
Azonnal azerth el tawozanak hw̋ tw̋le , kyk hw̋teth keenozyak vala .
Az hadnagy es megh yede ra''tta  hogy megh twtta vona , merth romay palogar vona , es nagyobban az okaerth  hogy megh kó̗tó̗zte vona hw̋tet .
Maſod napon azert nylvabban megh akarwan twdny , my okokbol akarnak hw̋tet valdolny , megh oldoztataa hw̋tet , es hagyaa mynd az papokat , es az eghez gyw̋l vezth egybe gyw̋lny , es palth ky hozwan , allataa megh hw̋ kó̗ztó̗k .
Hwzon harom Cap 
El tekeenthwen azert pal az ſokſagra , monda : Atyāffyay , nepek !
En mynden yo lelky yſmerethben nyayaſkottam yſtennek elette mynd ez may napyglan .
Az papy feyedelem kedegh , Ananyas , mynth azth hallaa , hagyaa az kó̗rw̋l alloknak az hw̋ zayat arczw̋l verny .
Ottan pal monda hw̋neky : Megh veryen teeghed , el feyerwlt fal , wr yſten , merth the maſtan eth ylwen hamyſſan yteelzy enghemet , paranczolwan tó̗rwen kyw̋l megh verny .
Es kyk kó̗rwle alnak vala , mondanak : Az nagy yſtennek papy feyedelmeet athkozod ee megh ?
Ottā monda pal : Nem twttam , atyamffyay , hogy az papoknak feyedelme leegyen .
Nam megh vagyon yrwan : Te nepednek feyedelmeet megh ne athkozyad .
Twdvan kedegh pal , hogy az gyw̋l veznek eggyk reze ſaduceoſok volnanak , maſ reze ffaryſeoſok , nagyon ffel kyaytta {784} az ſokaſſagh kó̗zó̗t : Atyamffyay , nepek ! en es ffaryſeoſ vagyok , ffaryſeoſnak ffya , es az hallottaknak remeenſeghó̗kró̗l es ffeltamadaſokrvl yteeló̗k .
Es mynt azth monta vona , ottā leen nagy vetekó̗deſſ az nep kó̗zó̗t , es ket ffelee ozla az ſokaſſagh . Merth az Saduceoſok azth mongyak : hogy nynczen hallottaknak ffel tamadaſa , ſem angyalok nynczenek , ſem lelkek ; az ffaryſeoſok kedegh myndenyket vallʼʼak lenny .
Mykoron azerth nekyk byntelennek vallanak palth , nekyk byneſnek , az hadnagy feelwen , hogy palt el ne zaggathnaak hw̋ kó̗ztó̗k , vytezó̗ket hyvathwan , ragattataa el hw̋ kó̗zzó̗ló̗k .
Azon maſod eeyel yeleneek neky wr yeſus , monda : Legy eró̗ſſ es bator , merth mykeppen byzonſagot theel en rolam Jerwſalembe , azonkeppen kel teeneked Romaban es vallaſth teenned .
Mykoron azerth megh vyrradot vona , ennehanyan fogadaſt fogadanak , hogy ſem eenneenek , ſem ynnanak , myghlen palt meg nem ó̗lneek .
Tebben azert  honnem mynt negywenen valanak azok , kyk ez fogadaſt veeghezteek vala .
Azonkeppen megh yelenteek az papy feyedelemnek , hogy myvel hyvathnaa kó̗zykben palth , es myt fogattak vona , el veeghezneek .
De mykoron megh halotta vona az alnokſagot palnak hwga== ==ffya , hozya yewe , es megh yzenee azt palnak .
Pal azert hozya hywathvan , es az tyz nagyok kó̗zzó̗l eggyknek mōda : Egy yffyath vygyetek az hadnagynak , mert yeles mondaſa vagyon hw̋ vele .
{785} Es mykoron hozya vyttek vona , monda : Az ſydok honapy napon tw̋led ky keryk palth , hogy vala myth twdakozyanak hw̋ tw̋le ; te kedegh ſemyt ne hyggy hw̋nekyk , mert tebben  honnem mynth negywen ember fogadaſt fogadwan , hogy ſem eenneenek , ſem ynnanak , mygh nem megh ó̗lnek hw̋tet .
Az hadnagy azert el boczathwan az yffyath , paranczolwan hw̋neky , hogy ſenkynek ſemyt ne zolana .
Es azonnal az hadnagy keth tyz nagyoth hozya hyvata , es monda hw̋nekyk : Kezeyczetó̗k keth zaz vytezó̗keth , hogy meennyenek Ceſareaban , es hethwen lowagokat , es keth zaz kepó̗ſó̗keth eeynek harmad horayglan .
Es n̋erghellyetó̗k lowath , hogy palth rea zerezwen , vygyetek mynden bekeſegghel Felix feeyedelemhez .
Merth ffeel vala raytta , hogy az ſydok el ne ragadnak  es meg ne ó̗lneek hw̋tet , es hw̋ annak vtanna nyawalyat vallana .
Es eellyen lewelet yra : Claudius Lyſyas yo felix feyedelemnek kezeneteth !
Ez emberth meg foghwan az ſydoktwl , es megh akarwan ó̗lnye , reayok ythwen ſereghemmel meg zabadoyttam , merth megh yſmerwen hogy romay vona . Kyth kó̗zykben vyven ,
yſmereem hw̋tet az hw̋ tó̗wenyó̗kbó̗l vadolny , es ſemy halalnak awagy fogſaghnak okat nem lelween hw̋ bennee , mynd hw̋ vadolo feleewel , yme the hozyad kyldettem hw̋tet .
Legy egheſſeghel !
Az vytezek azerth ah hadnagynak paranczolattya zerent , kyk mykoron Ceſareaban ywtottanak vona , adaak ah {786} lewelet az feyedelemnek , palth es ottan eleybe vyveek .
Mykoron azert megh olwaſta vona , es megh kerdette vona , meely tartomanbol vona ?
megh twdaa , hogy Ciliciabol vona , hagya  hogy addyglan herodeſ foghhazaban ó̗ryzneek , myglen az vadolok oda yewneenek .
Hwzon neegy Cap 
Az papy feyedelem azert , Ananyas , mynd az wenekkel ewtó̗d napon le zalwan hw̋ hozya teb bezeedy kó̗zó̗t mōdanak az feyedelemnek : Azon kerw̋nk , hogy bezedw̋nkket megh halgaſſad .
Talaltok ez vezedelmes emberth myndenwth haborwſagot yndoytwan mynd ez zeles vylagon az ſydo nemzethnek  vala hol vannak , es az nazarethbelyeknek tó̗rwenyeth hyrdetny ;
annak felette az yſtennek templomath es megh ferteztette , kyt megh foghwan , akaryok vala azon my tó̗rwenyw̋nk zerent yteelwen , megh byntethnye .
De Lyſyas hadnagy reank ythwen , eró̗wel megh zabadoythaa my kezw̋nkbó̗l , paranczolwan , hog̋ ha kynek my zawa vona ellene , hozyad yewneenek .
Azert vala mynemw̋ dolgokbol my hw̋tet vadollyok , mynd byzonyok .
Az feyedelemnek azerth engedelmeebó̗l pal ottan felelee , mondwan : Twdom , hogy ſok eztendó̗thw̋l foghwa ez nepnek byroya legy , azert yo lelek zerenth en ennen magamerth eeleghet tezek .
Byzonnyal megh yſmerhetó̗d , hogy tyzen keth napnak felette nynczenek , hogy en Jerwſalembe {787} fel mentem vona . Es ſem az templomban nem talaltanak enghemet valakywel vetekó̗dween , awagy garazdath yndoythwan az ſokaſſagh kó̗zó̗t , ſem az ſynagogakban , ſem az varaſban ;
byzonſagot ſem tehethnek mynd azokbol , kykbó̗l maſtan enghemet vadolnak .
Nylwan vallom kedegh the eletted , hogy az regulat , kyt hw̋k erethnekſeghnek mondnak , wgy zolgalok az felſeghes atyanak es yſtenemnek , byzonnyal hywen myndeneknek , kyk az tó̗rweenben es proffetak myat mondwan es yrwan vannak , remenſeghet tarthwan wr yſtenben , kyt hw̋k es varnak , hallottaknak ffel tamdaſaath , yewendó̗re mynd yoknak  mynd gonozoknak .
Ebben en es enczelkó̗dó̗m mynden bantaſ== ==nal kyl megh tartanom en lelkemet wr yſtenben es embereknel koronkeed .
Ennehany eztendó̗ azert el mwlwan , yeweek haza az en nepem kó̗zzee alamyſnalkodnom , es fogadaſomat aldozattal bel tellyeſeytenem .
Kyk kó̗zó̗t talalanak megh enghem megh tyztwlvan ah templombā , ſem ſeregghel ſem ſokaſſaggal , es megh foghwan kezdeek kyaytana : ó̗ld megh , wgy mond , ah my ellenſeghwnketh .
Nam azok twggyak , kyk Aſyabol vannak , hogy ſemy gonoſſagot nem talaltak en bennem , hanem czak hogy az hallottaknak ffel tamadaat vallom , azert yteeltetó̗m mynd ez napyglan .
El halaztwan azert ez dolgot felix , mondwan : Ha Lyſyas ede yewend , megh halgathlak tytó̗ket .
Hagyaa azert az tyz nagynak ó̗ryzny , {788} es bekeſegheenek lenny , es ſenkyt megh ne tyltany az hw̋ nepey kó̗zzó̗l hw̋neky zolgalny .
Ennehan nap wtan yewe hozaa felix mynd hw̋ feleſeeghewel , Drwſillawal , ky ſydo nembó̗l vala , es palth hozya hywathwan , akaraa az hytet megh hallany , ky vr Jeſuſbā xpuſban vagyon .
Vetekó̗dwen azerth pal az ygaſſagrol , tyztaſagrol , es az wtolſo yteelettró̗l , megh rettenee ottan fe lix , monda : Myt tegyek azert en , meeny el maſth towaba , eſmegh hozyam hyvatlak .
Keth eztendó̗ azerth el mwlwan , tamada maſ feyedelem felix helyet , kynek feſtus vala vala newe .
Akarwan azert kegyelmet tenny felix az ſydoknak , vgyan kó̗tó̗zwe hagyaa palt .
Hwzon ewth Cap 
Feſtus azert mykoron az tartomanba yewt vona , harmad nap vtan meene ffel Jerwſalembe Ceſareabol .
Es megh hallak azt az papy feyedelmek , es az nepnek veeney , meenenek hozya , palnak ellenee , keerwen kegyelmeſſeghó̗t hw̋ ellene , hogy hozathnaa be hw̋tet Jerwſalembe , czalardſagot zerezwen hw̋ ellene , hogy myvel megh ó̗lhethneek az wton .
Feſtus kedeg felele , hogy palt ottan Ceſareaban tartanaa , de ennen maga hamar haza ternee .
Ha azert kyk hatalmaſok volnanak , zallananak le Ceſareaban , es ha az emberben vala my byn vona , vadolnak hw̋tet .
Mykoron azert haza menth vona Ceſareaban , maſod napon ottan zekó̗th {789} ylee , es palth eleybe hozataa , es ottan kó̗rw̋l vevek hw̋tet mynd az ſydok , kyk Jerwſalembó̗l yettenek vala , ſok nehez okokath vethwen hw̋ ellene , kyket yngyen megh ſem byzonoythnak vala ;
Pal kedegh myndenró̗l menedeeketh adwan : hogy ſem az ſydoknak tó̗rwenyek ellen , ſem az templom ellen , ſem Czazar eſlen ſemyt nem vethkó̗zó̗t vona .
Feſtus kedegh akarwan kegyelmet tenny az ſydoknak , ottan monda palnak : Akarz ee Jerwſalembe ffel mēny , es ot megh yteelny az the dolgodat en elettem ?
Monda azert pal : En Czaſar zeky eló̗th allok , ezert ot akarok megh yteeltethnem .
Az ſydoknak en ſemyt ſem vetó̗ttem , mykeppen te es yol twdod .
Ha kedegh vetó̗ttem , awag̋ hallarra valot vala myt tettem , keez vagyok megh halny ;
ha azert azok kezzó̗l ſemy nynczen en bennem , kykbó̗l enghem vadolnak , ſenky nem athat enghemet hw̋nekyk .
Azert czazarra vettē ygyemet .
Ottan feſtus tanaczal eelwē monda palnak : Czazarra vetted dolgodat , czazarhoz meegy .
Azerth ennehan̋ napok el mwlwan , Agrippa keralʼʼ hw̋ feleſſeeghewel zalla le Ceſareaban , hog̋ mywel feſtoſt ydwezleneek az tyztben .
Feſtus ottan megh yelentee kyralnak palnak dolgat , mondwan : Egy ember vagyon en nalam , kyt felix kezwe hagyot , kyró̗l , mykoron en Jerwſalembe mentem vona , az papy feyedelmek es az kó̗z nepnek weeney panazth teenek en nalam , kerwen hw̋tet halarra .
Kyknek en akkoron vgy feleleek , {790} hogy nem ſokaſok az romayaknak vala meely embert halarra adny , mygh nem ennenmaganak , es kyk hw̋tet wadollyak , yelennen legyenek , hogy legyen helye mynd az bynteteeſnek , mynd kedegh maga menteeſnek .
Mykoron azert ede gyw̋ltenek vona , ottā zeketh yleek , es ſemy karhozatnak okath nem adhatak hw̋ ellene , kykben en velekó̗dó̗m vala .
De czak nemynemw̋ okokat vethnek vala hw̋ ellene az hw̋ teevó̗lghó̗ eeletó̗kbó̗l , es nemynemw̋ Jeſuſrol , ky megh holt vona , pal kedeegh vallanaa eelny .
En kedegh ketó̗lkó̗dween az ollyan dolgokrol , megh kerdeē : ha akarna Jerwſalembe menny , es ot mynd azokbol megh yteeltethny ?
Pal kedegh fogaſth tewen , hogy Auguſtus Czazarnak zyne eleyben vytethneek ;
hagyam  hogy megh tarczak  myglen czazarhoz kyldem hw̋tet .
Agrippa kyral azert ottan monda feſtuſnak : Akarnā en es hallany az embert .
Es mondwan : Honapy napon megh hallod hw̋tet .
Maſod napon azert , mykoron eſmegh oda yewt vona Agrippa kyral Beronicewel , be meenenek feſtoſhoz nag̋ ſokaſſaggal es tyztó̗ſſegghel , eló̗we hozaak palth .
Es monda feſtus : O Agrippa kyral , es mynd  kyk maſtan eth vattok !
lattyatok ez emberth , kyerth Jerwſalembe mynd az ſok ſydoſagh kenyeregh vala , fel zowal kyaythwan , hog̋ nem ylleneek hw̋neky towabba eelny .
En kedegh megh yſmereem , hogy ſemy halarra valo melto dologh nynczen hw̋ benne .
Hw̋ kedegh {791} dolgat el veveen , Auguſtus czazarhoz yteeleem hw̋tet kyldeny , kyró̗l ſemy byzon dolgot nem yrhatok wramnak .
Azert yme ky hozttam ty eletekben , yeleſſen the eleedbe , O agrippa kyral , hogy megh kerdezwen hw̋tet , twggyak , myt yrnom .
Mert ok== ==nal kyl heyaba lattatyk ennekem hw̋tet vramnak kó̗tezwe kyldenem , es okat ky nem yelentenem .
Hwzon hatt Cap 
Agrippa kyral azert mōda palnak : Zabadſagh adatyk teeneked the magad ffeló̗l zolnod .
Ottan pal ky teryezthwen mynd keth kezeeth , kezde myndenró̗l okot adny , kykbó̗l hwteth vadolnaak az ſydok , es monda : Oh Agrippa kyral !
bodoghnak aloytom enmagamat te nalad , mywel hogy the ma enghemet megh akarnal zabadoytanya ; myert hogy mynden zokaſokat yol tw̋cz , kyk az ſydoknal vannak ; annak okaerth kerlek , hogy bekeſegghel halgaſſ megh enghemet .
Byzonyawal mondom , hogy mynemw̋ eeletem ennekem volth en kyſdedſeghemtw̋l foghwa Jerwſalembe , azt az ſydok myndnyayan yol twggyak , ha byzonſagot akarnak rola tenny .
Mert az my byzon ſydo tó̗rwenyw̋nk zerent eeltem vgy  mynth ffariſeoſ .
Maſtan es azon remenſeghbe lewen , ky wr yſtentw̋l az my reghy atyaynknak megh ygyertetó̗th , allok ez yteelet alat , kyben mynd az my tyzen keth nemzethynk remeenlyk ywthnya .
Meely remenſegheert {792} vadoltatom en maſtan az ſydoktw̋l , o agrippa kyral .
De mynemw̋ hytethlenſeghnek yteeltetyk az tynalatok , ha az yſten hallottakat tamazthat ?
Byzonyawal en es el veegheztem vala magamba , az nazarethbely Jeſus newenek ellene ſok bozzwſagokat tenny ; kyt tettem es Jerwſalembe , es nagy ſok zentó̗ket hantam az temleczbe az papy feyedelemnek hatalmawal , es az hw̋ halalokra sentenciat attam .
Es mynden ſynagogak zerent gyakorta kenzottam hw̋ket , kezereythwen karomlany ; es nagyoban reaok dyhedwen , meegh az kyw̋l valo varaſakban es yldezem vala hw̋ket .
Kyk kezet mykoron nagy eró̗wel menneek Damaſcoſban , deelnek ygaz zyweeben , latam az wton az napnal nagyob feneſſeghet en ream zallany , es mynd azokkal , kyk en velem valanak , kerw̋l venny .
Es mykoron mynd le eſthw̋nk vona az feldre , zozatot halleek en , ennekem mondwan ſydo nyelven : Saule , Saule ! myt haborgatz enghemet ?
Kemeen teeneked az ó̗ztó̗ke ellen rwgodoznod .
En kedegh mondek : Ky vagy vram ?
Monda wr ennekē : En vagyok az nazarethbely Jeſus , kyt the haborgatz .
De kel ffel  es aly labaydra , mert arra yeleneem the neked , hogy azoknak , kyket lattal , zolgalattyara es byzonſagara zerezzelek theghed , es mynden nepeknek , es nemzetó̗knek feelelmó̗kbó̗l ky zabadoytlak teghed , kyk kó̗zze en maſtan kyldlek teghed , hogy az hw̋ zó̗mó̗ket megh nyſſad , hogy megh teryenek az ſetethſeghbó̗l vylagoſſaghra ;
{793} es az Sathannak hatalma alol , wr yſtenhez , hogy veegyek hw̋ bynó̗knek boczanattyat , es helth az zentó̗k kó̗zó̗t az hythnek myatta , ky en bennem vagyon .
Azert , o Agrippa kyral ! nem voltam hytethlen ez ellyen menyey lataſrol ; de ottan azoknak elezer , kyk lakoznak Damaſcoſban , es Jerwſalembe , es Judeanak mynden tartomanyban , es az ydeghen nemzetó̗knek es hyrdetem vala , hogy penitenciat tarczanak  es teryenek wr yſtenhez , ygaz penitencianak dolgayt teewen .
Vgyan ezennek okaert megh foghwan enghemet az ſydok , mykoron volneek az templomban Jerwſalembe , akarnak vala megh ó̗lny . Wr yſtennek kedeg ſeghedſeghewel mynd ez may napyglā allok , byzonoythwā mynd kyſdednek , mynd nagynak , hogy ſemyt ennek kyw̋le nem zoltam , hanem hogy valamyt az proffetak yewendó̗ keppen mōdottanak es Moyſes : hogy az Criſtus zenvedendó̗ , hogy elſe az fel tamadaſban , es hogy hw̋ legyen mynden nēzetheknek es neepeknek vylagoſſaga , azonth hyrdethwen .
Mykoron pal ezeket oth zolta vona , es myndenró̗l elegh okot adot vona , monda Feſtus nagy ffel zowal : Kabalkodol , pal !
az ſok yraſok teghed kabaſagra fordoytottanak .
Pal es monda : Nem kabalkodom , yo Feſtus ! de ygaſſaghnak es yozanſaghnak zawat zolom .
Byzonnal yo twgya ezeket agrippa kyral , kynek elette batorſaggal zolok , es aloytom  hogy ſemy hw̋ elette el enezwen nynczenek ; mert ſemy {794} ezek kezzó̗l tytkon nem lettenek .
Hyzz ee , Agrippa kyral , az proffetaknak ?
yol twdom  hogy hyzz .
Agrippa kyralʼ azert monda palnak : Pal , yghen keweſben kezereytez enghem kereztyennee lennem .
Pal es monda : Kywanom vr yſtennel mynd keweſben , mynd nagyban , nem czak teghed , de myndeneket ez may nap ollyannaa lenny , mynth en vagyok , ez foghſaghnak kyw̋le .
Es ottā ffel kele az feyedelem az kyrallyal , es Bernica mynd hozya tartozowal , kyk oth valanak .
Es zolnak vala egy maſnak mondwan : merth ez ember ſemyt meltot nem teth ſem halarra , ſem foghſagra .
Agrippa kyral mōda feſtuſnak : Ez embert el boczathattok vona , ha czaſarra dolgat nem vette vona .
Adaak azert palt hayora Julius newó̗ had nagynak kezee alaa kó̗tó̗zwe .
Mykoron azert nagy ſok ydeyglen , eztendeyglen , es napyglan kerenghettenek vona az tengheren eyel es nappal ſok nyawat es vezedelmet lathwan , ehſeget , zomeehſagot , hydeghſeghet es farathſagot eró̗zwē , wr yſtennek akarattya zerent ywtanak Alexandriaban .
Es onnan meenenek Syracuſanban , oth harmad napyg lakozwan , ewezeenek Regyomba ; onnan meenenek pateoloſba , es oth eztennapyg lakozanak az zeghen attyaffyaknal ;
onnan ywtanak Romaba .
Es mykoron azth megh hallottak vona az atyaffyak , mynd az appy foromygh es harmad tavernaygh eleeygbe yeweenek .
Kyket mykoron pal latta vona ,
nagy halat adwan wr yſtennek , {795} byzodalmat ven .
Mynt azert Romaban be ywtottak vona , zabadſag adateek palnak hw̋ maganak lakozny .
Harmad nap vtan azert egybe hywataa mynd az ffew ſydokat , es monda hw̋nekyk : En atyamffyay , neepek !
twgyatok  hogy ſemyt az nepem ellyen , ſem atyay reghy zokaaſ ellen nē tettem , myerth Jerwſalembó̗l kó̗tó̗zwe adattam ez Romayaknak kezó̗kben .
Kyk mykoron kerdeeſth tettenek vona en rolam , akarnak vala el boczatany enghemet azert , hogy ſemy halarra valo ok nem vona enbennem .
Az ſydok kedegh ellenee mondwan , kezereyteteē en dolgomat Czazarra vennó̗m .
Annak okaert kereelek tyteket lathnom , es ty veletek zolnom ; mert Izraelnek remeenſegheerth vetettem kó̗rw̋l ez lanczal .
Azok kedegh mondanak hw̋neky : My ſem lewelet nem vettw̋nk te rolad iudeabol , ſenky ſem yewt az my atyankffyay kó̗zzó̗l the feló̗led hyrt hozwan , gonozt ſem hallottwnk te feló̗led .
Kerw̋nk azert theghed , hogy megh mongyad  myt ertez ; mert az kereztyenó̗k feló̗l nalwnk es hyr vagyon , mert myndenwt ellene mondnak .
Mykoron azert napot hattak vona neky , nagy ſokan gywleenek hw̋ hozya az zallaſra , kyknek magyarazya vala az yraſth , byzonſagot tewen yſtennek orzagarol , es tanaczolwan hw̋nekyk wr Jeſuſrol , mynd Moyſeſnek tó̗rweenyebó̗l , mynd az proffetakbol , reghtw̋l foghwa mynd {796} eſthwelyg .
Nekyk azert hyzyk vala palnak bezeedet , nekyk nem .
De myert nem volnanak egy maſſal egyenló̗k , ky mynd el meegyen vala , pal kedegh monda hw̋nekyk eellyennemw̋ bezeedeth : Mert yol zolth az zent lelek Iſayas proffeta zaya atal az thy atyatoknak mondwan : Meny el ez nephez , es mongyad : Fyletekkel hallyatok , es nem ertytek ;
es lathwan lattyatok , es nem yſmerhetytek ;
mert megh tompwlth ez neepnek hw̋ zywó̗k , es hw̋ zó̗mó̗kkel nehezen lattyak , merth el fordoytottak hw̋ rola zemeket , fyló̗ket be dwghtak , azert hogy netalantal zemekkel megh lattyak , es fylekkel megh hallyak , es hw̋ zywkkel megh erczeek , es megh teryenek  es megh gyogyham hw̋ket .
Azert twdaſtokra legyen tynektek , merth az ydeghen nemzethnek kyldetó̗t ez yſteny ydwó̗ſſeegh , es azok megh halgattyak .
Es hogy ezth mondotta vona , ky meenenek hw̋ tw̋le az ſydok , ſok kerdó̗zeſth forgathwan hw̋ magokban .
Pal azert ket eztendeegh lakozwan hw̋ zallaſan , myndent eremeſth be fogadwan hew hozya , predicalwan hw̋nekyk yſtennek orzagath , es tanwſagot tewen mynd azokrol , kyk wr Jeſuſ xp̄uſban van̄ak , mynden byzodalom̄al , es tylthtaſ== ==nal kyl 
Amen .
Eeth veeghezyk el az apoſtoknak yaraſokrol yrth kenyw̋ ,
yſten̄ek hala .
{797} INcipit prologus in epiſtolas Canonicas . Imaran el kezdethnek az apoſtoktwl yrth epyſtolak , ky zam zerent nyolcz lezen .
Elſe zent palee , kyth yrth az ſydoknak Criſtuſnak emberſeghe== ==zerent valo zarmazattyanak , es zyleteeſeenek , az proffetak myat ky yelenteeſeró̗l , el yeweſeró̗l , zyleteeſeró̗l , es kó̗ztw̋nk nyayaſkodaſarol .
Maſod zenth Jacabe , ky tanoyttya az egyhazy nepeket menyey zent paranczolatokra , es kereztyenſeghnek regulayanak megh tartaſſara , es az yſteny megh feythhetetlen pacienciara ſokaknak yelenetó̗kró̗l , es meſtereknek alnokſagos hazwghſagokrol .
Harmad es negyed zenth Petó̗ree , ky kywe yelenty az zent atyaffyaknak el ozlaſokat egy maſtwl , es az reghy ydó̗ró̗l ynth {798} penitenciat tartany . Es vr Jeſuſban , wy eelethben napōkeed lelek zerenth gyoropodny .
Ewted , hatod , es heted zenth Janoſe , ky tanoyth az yſtennek ygheyeenek yſmeretyre , es hogy az yſten legyen az ygaz zereteth , es hogy ſok ſwgorlaſok vannak az attyaffyak kezeth , es hogy az gywló̗ſegh mynden ó̗ldekſeghnek , gylkoſſaghnak oka .
Nyolczad zent Judaſſe , ky tanoyttya az atyaffyakat az ygaſſaghnak megh fó̗rtó̗ztethó̗ wth yaraſyban valo nepeknek yſmeretyre . Es nem alkolmaſnak lenny azoknak , kyk egyzer megh zabadwltanak az erek zolgalathbol , eſmegh azon felee dolgokat towaba teennye .
{799} Imaran el kezdetyk zent palnak az ſydoknak yrth epiſtolaya , yſtennek hyrewel .
Elſew Capitulum 
Sok rend== ==zerent es ſokkeppen reghen yſten zolwan az my atyaynknak proffetak atal , ez vtolſo ydeghben kedegh zolt mynekw̋nk ennen ffyaban , kyt myndenekó̗n eró̗kó̗ſſe zerzet , ky myath ez vylagot es zerzette ; ky  myvel az dyczó̗ſeghnek feneſſeghe vona , es hw̋ allattyanak abrazattya , es vyſelwen myndent hw̋ ereynek ygheyeben , byneket megh tyztoythwan , yl az yſteny felſeghnek yoghyara az magaſſaghban , annewal az angyaloknal meltob lewen , mynewel kylembſeghkeppen hw̋ fó̗ló̗ttó̗k neweth ó̗ró̗kó̗ſó̗ytó̗th .
De kynek mondatta valamykoron az angyalyok kó̗zzó̗l : En ffyam vagy the , en ma zyltelek teghed ?
Es towaba : En lezen hw̋neky attya , es hw̋ lezen ennekem ffyam ?
Es mykoron be hoznaa hw̋tet ez feldnek vylagara , vgy mond : Es ymagyak hw̋tet mynd hw̋ angyaly .
Az angyalokrol kedegh wgy mond : Ky hw̋ angyalyt tezy lelekkee , es hw̋ zolgayd langazo tyzze ; hw̋ ffyanak kedegh vgy mond : The zeked , yſten , mynd ó̗ró̗kkw̋l ó̗ró̗kke ; the ygaſſagodnak es the orzagodnak vezzó̗ye .
Ygaſſagot zereteel , es az alnokſagot gyw̋ló̗leed ;
annak okaert ó̗ntó̗t meg teghed yſten , the yſtened , vygaſſaghnak olayyawal , the haſonlo ffeleydnek kó̗zó̗tte .
Es the kezdethben , vram , ez feldet teremtetted , es az meenyek the kezeydnek {800} mwkay .
Azok mynd el veznek , the kedegh megh maracz , es mynd  mykeppen az reghy rwhak  el ſenywednek , es mykeppen az ó̗ltó̗zetó̗t el valtoztatod hw̋ket , the kedegh vgyan azon te vagy , es az the eztendeyd el nem fogyathkoznak .
Kynek kedegh az angyalok kó̗zzó̗l mondotta vala ha : yly az en yogaymró̗l , myglen vetó̗m az the ellenſeghydet te labaydnak gyamoly alaa ?
Nem de mynd zolgalo lelkó̗kee , azoknak zolgalattyokra boczathtatwā , kyk mynd az erek ydweſſeghnek erekſeghyt veezyk ?
Maſod Cap 
Annak okaert ereſſebben megh kel tartanwnk mynekwnk azokat , kyket mynd hallottwnk , hogy netantal ky ne eſſw̋nk kó̗zzó̗le .
Mert ha az bezeed , ky az angyal myat mondatot , oly hatalmas , es mynden vetó̗k , mynden enghedethlenſegh ygazan megh vette az hw̋ erdemeet : my mykeppen tawoztathattyok el , ha ez ellyen nagy ydweſſeghó̗t reſthſegghel el mwlatangyok ?
kyt wr yſten my bennw̋nk ereſſeytet megh , ſok czodakkal , es yelenetó̗kkel , es kylemb kylemb yozagokkal , es zenth leleknek oztaſſawal hw̋ zent akarattya zerent .
Byzonyawal nem az angyaloknak hatalmok alaa vetó̗tte wr yſten ez feldnek yewendó̗ vylagaat , kyró̗l maſtan zolwnk .
Am wgy mond neky eggyw̋tth : Myczoda az ember , hogy ezenkeppen emlekó̗zó̗l megh hw̋ rola ?
Awagy embernek hw̋ ffya , merth ezenkeppen latogatod {801} megh hw̋tet ?
Merth megh kyſſebbeyteed hw̋tet egy keweſſee alab az angyaloknal , dyczó̗ſegghel es tyzteſſegghel coronazad megh hw̋tet , es zerzeed hw̋tet felette mynd te kezeydnek mwkayn , myndent veteel hw̋ labaynak alaya .
Ebben , hogy myndent hw̋ labaynak alaya vetó̗t , ſemyt el nem hagyot , kyt hw̋ alaa nem vetó̗t vona .
Hw̋ kedegh az , ky az angyaloknal egy keweſſee megh kyſſebw̋lth , mert lattyok Jeſuſth az zernyw̋ halalnak kennyaerth dyczó̗ſegghel es tyzteſſegghel koronaztathwan , hogy yſtennek malazttyawal myndenekerth halalt zenwedny .
Mert vgyan yllyk vala hw̋neky azt tenny , kyerth myndenek , es ky myat myndenek vannak , ky mykeppen ſok ffyakat az erek dyczó̗ſeghben be gyeytó̗t vona , azonkeppen az hw̋ ydweſſeghó̗knek teremteyeeth keennak myatta el fogyatkozny .
Mert mynd az  ky megh zentó̗l , mynd kyk megh zentó̗ltethnek , mynd egybó̗l 
Mynek okaert nem zegyenly hw̋ket attyaffyaynak hywnya , mōdwā : megh yelenthem az the newedet en atyamffyaynak , anyazent egyhaznak kó̗zepó̗tte dyczeernek teghedet .
Eſmegh vgy mond : En lezek hywen hw̋ ben̄e .
Megh vgy mond : yme en es en gyermekym , kyket adot ennekem wr yſten .
De myert az hw̋ gyermeky eggyeſw̋ltenek teſthben es veerben , hw̋ es azonkeppen reezeſw̋lth hw̋ veló̗k , hogy az hw̋ halalanak myatta megh tó̗rnee , ky az halalon vralkodyk vala , azaz pokolbely erdeghet , es megh zabadoyttanaa {802} azokat , ky az halalnak ffeelelmeerth erek karhozattra valanak kó̗teleſó̗k .
Merth ſoha az angyalokat eló̗we nem vette , de Abrahamnak vette eló̗we .
Annak okaerth yllyk vala mynden keppen az atyaffyakhoz magat haſonlathny , hogy yrgalmaſ== ==lenny , es hywſeghes feyedelem yſtennek elette , hogy meg engheztelnee az kó̗z nepnek hw̋ byneeth ; merth az aranth  hol zenwedó̗th , hw̋ es megh keeſertetó̗t , hatalma vagyon azoknak es ſeghedelmeth teenny , kyk keeſertethben eſnek .
Harmad Cap 
Annak okaerth atyamffyay , {ó802} menyey {802} zenth hywatalnak reezeſy ! tekeenczeetek megh ez my vallaſwnknak apoſtolak es pyſpekeet  Jeſuſth , ky myndenben hywſeghes annak , ky hw̋tet tettee , mykeppen moyſes es hywſeghes volt mynden hw̋ hazaban .
De nagyob dyczó̗ſeghre melto ez Moyſeſnel , mynewel nagyob melto az haaz , ky azth zerzette .
Nam mynden haaz faraghtatyk vala kytw̋l , ky kedegh myndent teremtó̗t , yſten az .
Moyſes es yollehet hywſeghes volt mynden hw̋ hazaban , mykeppen zolga , azoknak byzonſagara , kyket mondany kel vala ;
Criſtus kedegh mykeppen fyw ennen hazaban ; mely haza my vagywnk , ha az ygaz byzodalmath es remeenſeghnek dyczó̗ſeghet mynd veghyg ereſſen megh tartangyok .
Mynek okaerth vgy mond az zenth lelek es : Ha ma hw̋neky zawat hallangyatok , ne akaryatok megh kemenyw̋tteny az thy zywetó̗ket , {803} mykeppē az keſerw̋ſeghben az keſeertethnek hw̋ napyan az pwztaban , hol oth megh keſerteenek enghemet az thy atyayd , megh byzonoyttanak , es meghlatak az en dolgaymat nyegyven eztendegh .
Mynek okaert myndenkoron nehezes voltam en ez nemzethnek , azert mōdam , hogy myndenkoron tewó̗lyó̗ghnek hw̋ zywó̗kben .
Hw̋k kedegh nē yſmereek megh ſoha az en vtaymat ; kyknek en es megh eſkw̋m en haragomba , hogy ha hw̋k es be meennek az en nywgodalmanba .
Laſſatok megh yol thy es , atyamffyay !
ne talantal legyen vala kyben ty kó̗zzó̗letek gonoz hytethlenſeghnek zywe az eeló̗ yſtentw̋l el tawozny , de ynczetek tynnen magatokat mynden napon , myglen az yghe ma el nem mwlyk ; hogy ſenky ty kezzeletó̗k megh ne kemenyw̋llyen gouoſſaghnak czalardſaga myat .
Twggyatok , hogy ymaran vr Jeſuſ Criſtuſhoz vagywnk egyeſw̋lwen , hogy ha az hw̋ termezetynek kezdetyt mynd veghyg ereſſen tartāgyok .
Myglen mondatyk  ha ma hw̋neky zawat hallangyatok ne akaryatok Megh kemeenyw̋tteny ty zywetó̗keth , mykeppen az keſerw̋ſeghnek ydeyn .
Mert nekyk halwan , megh keſeró̗deenek , de nem myndnyayan , kyk kywe yeweenek egiptombol moyſes myath .
Kyknek volt kedeg nehez az nyegywen eztendeegh ?
Nem azoknak kyk mynd vethkó̗ztek , kyknek hw̋ dó̗ghó̗k mynd az pwztaban hwllanak lee ?
Kyknek eſkw̋th kedegh megh be nem menny az hw̋ nywgodalmaban , hanem azoknak  kyk hytetlenek {804} voltanak ?
Mykeppen nylwan lattyok , merth nem yehettenek be az hw̋ hytetlenſegheknek okaerth .
Neegy Cap 
Fellyw̋nk azert , mert netalantan hattra hagywan az hw̋ be vyteletynek fogadaſaath , vala ky mykezzó̗lw̋nk kywe rekeggyen .
Mert byzonyawal mynekw̋nk es vgyan hyrdethween vagyon , mynt azoknak volth ; de ſemyt nem haznalt hw̋nekyk  czak az hallando bezeed hyth== ==nel kyl ;
my kedegh be megyw̋nk az nywgodalomba , kyk ymaran hyttwnk , mykent megh mondotta : mynt megh eſkw̋ttem en haragomba , ha be meennek az en nywgodalomba ; akoron es yollehet azt mondaa ez vylaghnak teremteſſe koron , mykoron myndeneket el veeghezeth vona , mykeppen az heted naprol megh vagyon yrwan : Es megh nywgoweek yſten heted napon mynden hw̋ dolgaytwl .
Eſmegh vgy mond ez maſtany bezeedben : Ha bel yw̋nek az en nywgodalmamba .
Merth vannak ollyak , kyk be meennek az nywgodalomban ;
azok kedegh kyknek elezer hyrdethwen vagyon , be nem mentenek az hw̋ hytetlenſeghó̗kert : eſmegh nemynemw̋ napot hagy dauidnak proffetanak mondaſy kó̗zó̗t mondwan mynd anne ydó̗nek vtanna , kyt ennek eló̗tthe kyt ennek elette kywe yelenteek .
Ma  ha hallangyatok hw̋neky zawath , ne akaryatok megh kemeenyw̋teny ty zywetó̗ket .
Mert ha hw̋nekyk Jeſuſ ymaran nywgodalmath adot vona , ſoha nem zolna {805} ennek vtanna maſ naprol .
Azerth tyztwlath hagyattatyk az yſtennek nepeenek , mert ky ymaran be menth hw̋ nywgodalmaban , hw̋ es megh zó̗nt mynden mwkayabol , mykeppen az hw̋eethw̋l yſten .
Syeſſw̋nk azert be menny az erek nywgodalomba , hogy vala ky ennen magaban ne eſſeek hytethlenſeghnek peldayaban .
Merth eeló̗ az yſtennek bezede , hatalmas , es mynden keth elw̋ tó̗rnel eló̗ſb , atal hathwan mynd az leleknek es ertelemnek haſonlattyayglan , yzó̗knek es veló̗knek , gondolatoknak es zyw bely veelekó̗deeſó̗knek es yteeló̗ye es yſmeró̗ye .
Es ſemy lathhatatlan teremtet allat nynczen en̋ezthwen hw̋ eló̗tte ; azert myndenek nylwan es mezeytelenen vannak hw̋ zemeynek eló̗tte , kyre tereyczek my zolaſwnkkat .
Azert eellyen nagy feyedelmw̋nk vagyon , ky az meennyeket atal hatotta , Jeſuſ yſtennek ffya , tarczok mynt my remeenſeghw̋nknek vallaſaath .
Nynczen azert oly feyedelmw̋nk  ky nem kenyerw̋lhethne my nyawalyaſſaghwnkon : ky mynden keppen megh keſertetó̗t haſonlatoſſaghert byn== ==nel kyl .
Yarwllywnk azert mynden byzodalommal hw̋ zent malaztyanak zeky eleeben , hogy yrgalmaſſagot nyerheſſwnk , es malaztot leelheſſwnk my ſeghedſeghw̋nknek ydeyn .
Ewth Cap 
Merth mynden feyedelem , ky emberek kezzó̗l valaztatyk , emberekeerth zereztetyk azokban , kyk yſtenthw̋l vannak , hogy {806} az ayandekokat es zenthſeghó̗ket aldozya yſtennek my bynw̋nkeerth , ky bankodhatyk azokon  kyk twdathlanok , es tewó̗lyeghnek , mert hw̋ es kerw̋l veetetó̗th gyarloſaghal ; annak okaerth mykeppen az kó̗z neperth  vgyan kel az ennen byneyerth es aldozatot tenny .
Senky kedegh ſoha ne foglallyon ennen maganak tyztó̗ſſeeghet , de ky hywattatyk yſtentw̋l , mykeppen aaron .
Azonkeppen Criſtuſ es nem dyczó̗yttee azert megh ennenmagat , hogy feyedelem leenne , de ky hw̋neky zola : En ffyam vagy the , en ma zyltelek teeghedet .
Ky az hw̋ gyarlo teſteſſegheenek ydeyn ymaczagokat es kenyergheſó̗ket aldozwan , annak  ky hw̋tet megh zabadoythathnaa az halalbol , nagy ſyralommal kyaythaſth tewen megh halgattatek ennen tyztó̗lendó̗ voltaerth ;
de yollehet mykoron hw̋ yſtennek ffya vona , azonokbol tanwlta , kyket zenwedet , zent enghedelmeſſeghet , es myndeneket el veeghezven , let myndennek , myndenben enghedwen , hw̋ ydweſſegheknek oka , Wr yſtentw̋l feyedelemnek neweztethwen Melchyſedeknek zerzety zerenth .
Kyró̗l mynekw̋nk nehez mondaſwnk vona , es ky magyarazhatathlan mondaſra , mert ty es eró̗telenek vattok halgataſra ; mert mykoron ylleneek  hogy ty es meſterek leenneetek yeleſw̋l az ydó̗erth , de meegh es zyghſeghó̗ſó̗k vattok  hogy tanw̋llyatok  mykeppen kel bezedet el kezdeny , es ollyanok vattok  mynt kyketh teyyel eeltethnek , es nem kemeen̋ eetellel .
Nam {807} mynden , vala ky myglen teyeſth eezyk  az ygaſſaghnak ygheyet nem twgya , mert kyſded meglen ;
az tekelletó̗ſſó̗knek kedegh kemeeń eethkek vagyon , azoknak  kyknek hw̋ zokaſok zerent tanwlt elmeeyek vagyon yonak es gonoznak yſmeretyre .
Hath Cap 
Mvlaſſok el egy keweſſe criſtus tamadaſarol valo bezeedeth , es meennyw̄k az teekelleteſſegre , nem vethwen wyonnan penitencianak fondamentomat az hallottaknak teetemenybó̗l , es hythnek yſtenró̗l , tanwſaghnak yſmeretyró̗l , es kezeknek veteeſynek , es hallottaknak ffel tamadaſynak , es az erek yteelethnek .
Es azth tegyek , hogy ha yſten enghedendy .
Mert lehetetlen azokat , kyk egyzer megh vylagoſwltanak , eſ az menyey ayandekot ymaran koſtoltak , az zent leleknek veeteleben es reezeſek , annak az yſtennek ygheyenek yo voltat es megh yſmerteek , es az yewendó̗ vylaghnak yozaghyt , es hattra eſtenek mynd azon atal , hogy eſmegh megh wywlhatnanak az penitenciara , wyonnan megh fezeythwen ennen magokban az yſtennek ffyath , es megh wtalwan .
Mykeppen lattyok  hogy az feld gyakorta hw̋ rea eſó̗ harmatot el yzyk , es alkolmas ydó̗ben fyweket teremt azoknak , kyk kapallyak , es azonkeppen aldomaſth vezen wr yſtentw̋l ;
vala meelʼʼ feld kedegh tw̋yſketh es boytoryant hozand , gonoz az es athkozot , kynek hw̋ veeghezety tyzzel emezteeſ .
{808} Hyzyó̗k ty rolatok , zerelmes attyamffyay , azok  kyk kó̗zelben es az ydweſſeghez rokon vannak , yollehet maga ezenkeppen zollyak .
Byzonyawal nem hamyſſ az wr yſten , hogy az ty mwkatokrol el felethkó̗zneek , es zerelmetó̗kró̗l , kyt ymaran megh yelentó̗ttetó̗k az hw̋ neweeben , kyk az zentó̗knek zolgaltatok es zolgaltok .
Kywannyok kedegh myndentó̗ket azon zorgalmatoſſagot mwtathny az remeenſeghnek teekeelletyre mynd veghyg , hogy reſtek ne legyetek , de azoknak kó̗wethó̗y , kyk hyttel es bekeſegghel byryak az ygyeretó̗t .
Abrahamnak megh ygyerwen yſten , merth ſenkyt nem talalt  kyre nagyobra eſkw̋t vona , ennen magara eſkw̋eek mondwan : Hanem ha megh aldwan , megh aldandlak teghed , es megh ſokaſoythwan , megh ſokaſoythlak teghed .
Es azonkeppen ſokaygh zenwedwen , erdemlee az ygyeretó̗t .
Nam az emberek hw̋ ó̗regbó̗kó̗n eſkeznek , es mynden hw̋ haborwſagoknak vege eſkweſen veeghezyk el .
Kyben beewebben akarwan yſten az hw̋ fogadaſat be tellyeſeyteny hw̋ ó̗ró̗kó̗ſynek az hw̋ tanaczanak allando voltara , vetó̗tte kó̗zbe az hw̋ fogadaſath ; hogy az keth yndwlatlan allatoknak myatta , kykben lehetetlen hazwdny yſtennek , honnā eró̗ſſ vydamſaghwnk vagyon , mynd  kyk folyamtw̋nk az hw̋ el kezdó̗th remeenſeeghenek tartaſara , kyt oly eró̗ſſen tarthwnk  mynt az tengheren yarok az vaſſ maſkath , my leelkw̋nknek eró̗ſſegheere , {809} es otalmara , es az belſſó̗ el fó̗dezethnek tythkyara ;
hol oth eló̗ttw̋nk yaro my erettw̋nk wr Jeſus meene be , melchyſedeknek zerzethy zerent feyedelme lewen mynd erekkee .
Heeth Cap 
Ez az melchyſedek , Jerwſalemnek kyrallya , az felſeeghes wr yſtennek ygaz papya , ky eleybe meene Abrahamnak megh terween az neegy kyralyoknak megh ó̗leeſó̗kbó̗l , es megh aldaa hw̋tet , kynek deezmayat es myndenbó̗l ky zolgaltataa Abraham , elezer azert  merth hw̋ ygaſſaghnak kyrallyanak magyaraztatyk ;
maſodzer azert , mert hw̋ vala Salemnek kyrallya , ky bekeſeghnek kyrallyanak mondatyk , atya== ==nal kyl , anya== ==nal kyl , nemzethſegh== ==nel kyl , kynek ſem napyaynak kezdety , ſem eeleteenek veghe nynczen , azert haſonlatteek az yſtennek ffyahoz , erekkw̋l erekke papſagaban maradwan .
Tekenczeetó̗k megh azert  mynemw̋ legyen ez , ky Abraham p̄riarcha dezmat adot .
Annak vtanna es Leuinek ffyabol papokat tewen , paranczolattyok vagyon dezmat venny az kó̗z neptw̋l az tó̗rwennek eró̗ſſeghe zerent , azaz ennen attyokffyoktwl , yollehet maga hw̋k es Abrahamtwl zarmaztak legyen ;
kynek kedegh nemzethſeghe nem zamlaltatyk hw̋ kó̗ztó̗k , dezmat ven abrahamtwl , es megh aldaa azth , kynek az ygyeretó̗k ymaran megh valanak .
Mynden ellenzeeſ== ==nel kyl kedegh aldatyk {810} meg tw̋letw̋l meltobtw̋l .
Eth yollehet az halando emberek es dezmat veznek , oth kedeg azth valla , mert eelne .
Az az hogy Abrahamnak es leuinek myatta , ky az dezmat vette , hw̋ es megh dezmaltatot .
Meeglen vgyan ennen attyanak eehaban vala , mykoron eleybe kelee melchyſedek .
Ha azert mynden teekeelleteſſeegh Leuibó̗l zarmazot papſaghnak myatta kel vala lenny , merth az kó̗z nep hw̋ alatta veve az tó̗rwent , my zykſeegh vala meegh es maſ papſaghnak tamadny Melchyſedeknek zó̗rzety zerent , es nem Aaronnak zó̗rzety zerent mondany ?
Mert ha a papſagot el valtoztattyok , ottan zykſegh  hogy az tó̗rweennek es valtozattya legyen .
Nam kyró̗l ezek mondhathnak , maſ nembó̗l valo .
Nylwan vag̋on kedegh  hogy Judanak nemzeteebó̗l tamadot az my vrwnk , kyben ſemy emlekó̗zetó̗t nem tet Moyſes az papſagrol .
Es towaba meegh es nylwan vagyon , hogy ha Melchyſedeknek haſonlattya zerent tamagyon maſ pap , nem teſty paranczolathnak tó̗rwenye zerent , de az megh feythetetlen eelethnek erey zerent , kyró̗l es oly byzonſagot tezen , mert the erekke valo pap vagy melchyſedeknek zerzety zerent .
Hol oth az elſó̗ paranczolathnak megh maſolaſa vagyon , az hw̋ eró̗telen es haznalatlan voltaerth ;
merth az tekelleteſſegre ſemy ſeghedſeghet nem hozot az tó̗rwen , de az be yktatas az remeenſeghnek haznalatos vota wr yſtenhez .
De az es nem fogadaſ== ==nal kyl , nam nemellyek fogadaſ== ==nal kyl {811} vetteek az papſagot , ez kedegh fogadaſſal azon atal , ky hw̋ neky mondotta : megh eſkw̋t wr yſten , es megh nem bannya : Te vagy erekke valo pap 
azerth annewal yob fogadaſ== ==zerent valo teſtamentoma vagyon Jeſuſnak .
Mert eegyebek ſokan lettenek papok az tó̗rwen eró̗ſſeghe zerent , hogy mywel halaltwl megh menekedneenek ;
ez Jeſus kedeg hogy mynd erekké megh maradna , erekkee valo papſaga vagyon .
Annak== ==okaerth vagyon  hogy myndent ydwezó̗ythet erekke , ha czak yſtenhez yarwllyon , koronked eelwen es my erettw̋nk eſedó̗zwen .
Azert yllyk vala  hogy mynekw̋nk ollyan feyedelmw̋nk lennee , zent , artathlan , zepletelen , el tawozvan az byneſektw̋l , es menyben myndennel feellyeb , kynek nynczen zykſeghe naponked , mykeppen az papoknak , elezer ennen bynekerth aldozatot tenny , annak wtanna az kó̗z neperth , kyt be tellyeſeytet egyzer , ennen magat aldozwā .
Nam az tó̗rwen zereſ gyarloſagh yſmeró̗ emberekbó̗l papokat ; de az eſkw̋eſnek mondaſa , ky az tó̗rwennek vtanna valo , az termezet zerent valo ffywth .
Nyolcz Cap 
Mynd azokrol kedegh , kyk mondathnak , eellyen yegyzeſw̋nk vagyon : Mert mynekw̋nk oly feyedelmw̋nk vagyon , ky menyben yl az nagyſagos zeknek yoghyara , az zentó̗knek zolgaltatoya , mynd az byzon templomnak , kyt nem ember , hanem yſten {812} zerzet .
Nam vgy vagyon  hogy mynden feyedelem arra zentó̗ltetyk , hog̋ ayandekokat es zent hoſtyakat aldozyon yſtennek , azert zykſegh , hogy ennek es legyen oly  kyt aldozyon .
Mykeppen az tó̗rwennek paranczolattya zerent kel vala aldozny , kyk maga czak peldak es arnyekok valanak az menyeyekhez , mykeppen felelwen vala moyſeſnek , mykoron el veghezte vona az yſten egyhazat az pwztaban : Laſſad , vgy mond , hogy myndent azon pelda zerent zerez , mynth teeneked megh vagyon mwtathwan az hegyen .
Maſtan azerth ez anneval meltob zolgaltataſth erdemlet , menewel meltob teſtamētomnak kó̗zbe yaroya es zerzó̗ye , ky yob ygyeeretó̗kben eró̗ſſw̋ltetó̗t megh .
Mert ha az elſó̗ teſtamentom byn== ==nel kyl volt vona , maſod az wtan nem kereſtethneek .
Meg zydalmazwan azert yſten hw̋ket , wgy mond : Yme napok yewnek , azt mongya wr yſten , es wy̋ teſtamentomot zerzek Izraelnek hazan , es Judanak hazan , nem azon teſtamentō zerent  kyt zerzettem volt az hw̋ attyoknak azon napon , mykoron hw̋ kezó̗keth fogam , hogy kywe hoznam hw̋ket egiptomnak fó̗ldeeró̗l ;
de myert hw̋k megh nem maradanak azon teſtamentomba , azert en es megh wntam hw̋ket , azth mongya vr yſten ; merth ez az teſtamentom , kyt zerzek Izrael hazanak az napoknak vtanna , azth mongya wr yſten ; Adwan az en tó̗rweenymet hw̋ elmeeyekben , es hw̋ zywó̗kben be yrom hw̋keth , es lezek hw̋nekyk yſtenó̗k , es hw̋k {813} leeznek ennekem nepeym .
Es akkoron ſenky nem tanoyttya hw̋ barattyath es attyaffyat , mondwan : Tanwld megh az wr yſtent .
Merth mynd kyſded mynd nagy meg twggya , merth yrgalmalmaſſ lezek az hw̋ gonoſſagokon , es az hw̋ bynekró̗l ymaran megh nem emlekó̗zó̗m .
Azert hol ott hw̋ wyat mond , oth az elſó̗ el awlth ;
ky kedegh el awland es el veenw̋lend , kó̗zel vagyon vezethhez .
Kylencz Cap 
IOllehet elezer ygaſſagos tyztó̗lety vala , es zent ó̗tó̗zety ;
mert elezer zerezteteek az yſten ſathora , awagy hayloka , awagy egyhaza , awagy temploma , kyben valanak az arany gyertatartok , az aran aztal , es az zentó̗lt kynyr , ky mondatyk zenthſeghnek .
Az lellahnak kedegh hata mó̗ghó̗t maſod ſathor , ky mondatyk vala ſancta ſanctorm̄ak , hol oth az arany thw̋rrybvlom es az aranyaſ zekreen vala , kyben vala az arany pohar , kyben vala az angyaly manna kynyr , es aaronnak vezzó̗ye , ky megh vyragzot vala , es az paranczolathnak tablay , az az moyſeſnek keth tablay , es az feleth keth keerwbyn angyal le hayolwan az Bothnak tablayrol , kykró̗l nem zykſegh maſtan myndenró̗l bezeellenw̋nk .
Mykoron azerth ezek ezenkeppen megh zereztettenek vona , az elſó̗ templomban myndenkoron be meennek vala az papok az aldozathnak zenthſegheet el veeghezwen .
Az maſodykban kedegh czak egyzer eztendó̗ben az feyedelem , {814} ſem wer== ==nel kyl , kyt aldozneek ennen magaerth , es az kó̗z nepnek twdatlanſagaerth , azth akarwan ky yelenteny az zenth lelek , hogy meegh kywe nem nylattatot vona az zentó̗knek wta , myglen az eleebbely tabernaculomnak helye vona .
Ky mynd ez maſtany ydó̗nek peeldazattya , kynek moogya zerent ayandekot es hoſtyak aldoztathnak , kyt az zolgalok teekelleteſſee nem tehetyk lelky yſmerethnek ygaſſaga zerent , czak eetelbe ytalba , es kylemb kylemb yozagokban , es teſty ygaſſagos teetemeenyekben , mynd az yteelethnek ydeyglen .
Criſtus kedeegh mynden yewendó̗ yoknak feyedelme lewen , nagyob es teekelleteſben nem kezzel zerzet templombā , az az nem ez vylaghy teremteeſ zerēt , ſem bakoknak , ſem twlykoknak veerewel , de twlaydon hw̋ zent veerewel meene be egyzer az erekke valo megh valthſaghnak zenthſegheeben .
Merth ha az bakoknak es twlkoknak veere , es az borywnak hamwya el hymthween az byneſeket megh zentó̗ly , teſthnek tyztwlattyara : meenewel ynkab Criſtuſnak veere , ky zent leeleknek zerzeeſe myat ennen magat aldozaa zepleteIen yſtennek , megh tyztoyttya az my lelkw̋nkket zywnket halalos teetemeenyekbó̗l az eeló̗ yſtennek zolgalattyara ?
Annak okaert az wy teſtamentomnak hw̋ kó̗zbe yaroya , hogy az hw̋ halalanak eſſedó̗zeeſe myat az erek vezedelemnek megh valthſagara ywthathnanak , ky az elleeb bely teſtamentom alat tartatyk vala , vehethneek {815} ymaran az ygyeeretó̗t , kyk mynd hyvataloſok az erek eelethnek erekſeeghere .
Mert valahol teſtamentom zereztetyk , zykſegh  hog̋ halal kó̗weſſe azth , ky az teſtamentomot teezy , mert eegyebkeppen erey nynczen az teſtamentomnak , ha meeg eel ky az teſtamentomot tetthe .
De meegh az elſó̗ teſtamentom es nem weer== ==nel kyl zentó̗lteteth megh .
Megh megh olwaſwan mynden leczketh az tó̗rweenben moyſeſtw̋l foghwa mynd az kó̗z nepnek , fel veven az twlykoknak es bakoknak veeret vyzzel , es barſſon gyapywal , es yſoppal , az tó̗rweennek kó̗nyweet es mynd az kez nepet megh hymthee , mondwan : Ez az teſtamentomnak veere , kyt tynektek paranczolt yſten .
Annak felette mynd az tabernaculomot , eſ az aldozathnak mynden ezkó̗zeeth azonkeppen megh hymthee az veerrel .
Merth ooh tó̗rwen zerent tellyeſſeghel myndenek veerben tyztwltathnak megh , es veernek ontaſa== ==nal kyl nem lehet boczanath .
Zykſegh azerth yollehet peldazath zerenth az mennyeyeket ez eellyenekkel megh tyztwltathny , az menneyeket kedeegh ennel yob aldozattal megh ygazoytany .
Megh nem kezzel zerzet zenthſeghben meene be Jeſus az byzonſaghnak peldazattyara , de vgyan azon menyorzaghban , hog̋ ymaran yſtennek zyne eló̗t leegyen my erettw̋nk ; nem azert  hogy gyakortaa aldozya ennenmagat , mykeppen az feyedelem be meegyen egyzer eztendó̗ben az ſanctuariomban ydeghen veerrel ; mert ha {816} az nem volt vona , haat gyakorta kellet vona zenwedny hw̋neky ez vylaghnak kezdetythw̋l foghwa ;
maſtan kedeg ez vylaghnak eppwletyre es az bynnek tó̗redelmeere ennen magat egy aldozattal be yelentette .
Es mykeppē megh teekellettetó̗t egyzer mynden embernek megh halny , ky wtan lezen az vtolſo yteelet : azonkeppen Criſtuſ es egyzer aldozot , ſokaknak byneknek megh emezteeſere .
Maſodzer ymarā byn== ==nel kyl yelenyk megh myndenek varwan hw̋ ydweſſeghekre .
Tyzed Cap 
Merth az tó̗rween czak arnyekat tarttya az yewendó̗ yoknak , es nem az allatoknak kepeeth , mert az aldozatokkal , kyket eztenden keed zenethlen aldoznak , ſoha azokat  kyk rea yarwlnak  teekelleteſſee nem tehety .
Ha kedeglen ymaran megh zentenek vona az aldozattwl  azert hogy towaba ſemy lelky bantaſok nem vona , bynnek yſmeretyró̗l egyzer megh tyztwlaſnak okaerth .
De ymaran mynden eztenden keed emlekó̗zet lezen hw̋ bennek my byneynkró̗l , merth lehetethlen dologh , hogy twlkoknak es bakoknak veerevel bynek el moſattaſſanak .
Annak okaerth mongya yewen ez vylagra : Hoſtyat es aldozatot nem akaraal , azert zerzeel ennekem teſtet .
Adomanyok ſem leenek keellemeteſek bynekeert te eletted .
Ottan mondeek : Yme el meegyek en !
Mykeppen megh vagyon yrwan az kenynek eleyn , {817} en rolam , hogy the akaratodat teegyem en wr yſten .
Annak elette es mondwan vagyon : merth hoſtyakat , aldozatokat , es adomanyokat bynekeerth nem akaraal , ſem nem kellemeteſek teeneked , kyk tó̗rweennek vota keppen aldoztathnak ;
azert mondam : yme en el meegyek  hogy az the akaratodat be tellyeſeyczem wr yſten .
Az elſó̗t el vezy , hogy az maſodot ffel allaſſa .
Mely akarathban my mynd megh zenteltettw̋nk Jeſus Criſtus zent emberſeghenek aldozattya zerent egyzer .
Es mykeppen mynden pap keez naponked aldozwan , es azon zenthſeghet gyakortta aldozwan , kyk embernek byneet el nem vehetyk ;
ez Jeſus kedegh egy zenthſeghet egyzer aldozwan mynden bynekeerth , ymaran erekke yl yſtennek yoghyara , czak azth varwan , mykoron veſſee ymaran hw̋ ellenſeghyt hw̋ labaynak gyamola alaa , ky azon eegy aldozattal megh zentó̗ltte mynd erekke az hw̋ zentyt .
Tanoyth mynket arra meegh az zent lelek es , mykoron vgy monda : Az lezen az teſtamentom , kyt en zerzek hw̋nekyk az napoknak vtanna , azth mongya wr yſten : Nylwan adom az en tó̗rweenyemet hw̋ zyw̋kbe , es hw̋ elmeyekbe be yrom hw̋ket , es az hw̋ bynekró̗l , es gonoſſagokrol ymaran megh nem emlekó̗zó̗m .
Towabba : hol kedegh eellyen boczanat vagyon , ymaran oth nynczen teb aldozat bynekeerth .
Azert zerethó̗ atyamffyay , eellyen byzodalmat tarthwan az zentó̗knek be ffeerkó̗zeeſere criſtuſſnak zent veere {818} myat , kyt kezde mynekw̋nk wy vtath , es eerek eeletet el fedeezeſnek myatta , az az hw̋ zent emberſegheenek myatta , nagy pappaa lewen wr yſtennek haazan : yarwllywnk azerth hw̋ hozya tyzta zywel , tellyes hyttel , megh tyztoythwan my zywnket mynden gonoſſagokbol , es megh moſwan my teſtw̋nkket tyzta , az az zentó̗lt vyzzel ; es azonkeppen tarczok megh ereſſen my remeenſeghw̋nknek vallaſath , mert hywſeghes az azth megh ygyertte ;
es eellywnk egymaſhoz zerettettel , es yo mywelkó̗dettel , nem hagywan el my yſtenben valo gyw̋lekó̗zetynkketh , mykeppen zokaſok vagyon nemeellyeknek , de egymaſth vygaztalwan lelkyekben , es anneewal ynkab , mygh kó̗zelben lattyok veegh napwnkkat eló̗we yw̋ny .
Merth mykoron zabad akaratwnk zerent vethkezttw̋nk vona , de ymaran az ygaſſaghnak yſmeretynek ffel veetele wtan nem zykſeegh aldozat ah my byneynkerth , merth azt es mondom : hog̋ yghen rettenetes az yteelethnek hw̋ varaaſa , es az megh emeeztó̗ thyz , ky az ellenſeeghó̗ket megh emeeztendó̗ .
Nam wgy vagyon maſtan es , hogy vala ky megh wtallya moyſeſſnek tó̗rweenyeth mynden yrgalmaſſagh== ==nal kyl , ket awagy harom byzonſagokkal megh kel halny ;
menewel ynkab aloyttyatok  nagyob es keſerweb keenth erdemnek azok , kyk az yſtennek zent ffyat megh nyomoggyak , es az wy teſtamentomnak zēt megh ferteztetendyk , kyben ymaran megh zentó̗ltetó̗t , es az malazthnak {819} zent lelkeenek bozzwſagot awagy karomlaſth tehendnek ?
Nam yol az yraſban ky mondaſa ez : Add ennekem az bozzw allaſth , es en megh allom .
Es maſ helyen : Mert meegh megh wr yſten az hw̋ neepet .
Oh meely yghen rettenetes az eeló̗ yſtennek markaban eſny .
Emlekezyetek megh azert az ydó̗kró̗l , kykben ymaran zent lelek myat megh vattok vylagoſwltathwan , es ereſſen vyaſkodwan nagy nyomorwſagokat zenwettetek ;
azert egy feló̗l ez ellyē zydalmaſſagokban es nyomorwſagokban meltok vattok tekeentettre , maſffeló̗l kedeegh tarſſay vattok azoknak , kyk azonkeppen nyayaſkodnak .
Twdom , hogy az foglyokkal es yrgalmaſſagot tettetek , es ty yozagtoknak el ragadozaſan eremetek volt , es eremeſt zenwetteetek , meg yſmerwen , hogy lelekben yob es megh maradando yozagtok vag̋on .
Ne akaryatok azert el hadny ez eellyen byzodalmas remenſeeghteket , ky nagy erdemet hoz tynektek .
Azert yghen zykſeegh tynektek az bekeſeeg  zenwedeſnek yozaga , az paciencia , hogy wr yſtennek akarattyat be tellyeſeythwen , adhaſſatok megh ez nemeſ malaztos adomant .
Mert noha meegh egy keveſſee es valamygh  addygh keeſyk , de hamar el yewendó̗  es el yew , nem keeſyk .
Es az ygaz ember hw̋ hyty tartaſabol eel ;
hog̋ ha el vonangya ennenmagat , nem kel en lelkemnek .
My azert ne legyw̋nk megh vonyaſnak ffyay erekke valo el vezeeſre , de az zent hythnek ffyay , lelky nemes gyoropodaſban .
Tyzen egy Cap 
{820} Mondatyk kedeegh az hyth remeenlyó̗ allatoknak teekelleteſ mywota , kynek byzonſaghy lathhatatlanok .
Mert ezen nemes yozaghban byzonywltattanak megh mynd az reghy veen atyaak .
Nam erthettyek  hogy hyth myat eppw̋lteteek megh ez vylaghnak my vota wr yſtennek zent ygheyewel , hogy az lathatatlanokbol latando allatok leenneenek , hyth myat .
Abel yob es teeb aldozatot teen yſtennek , honnem kaym , kyknek myatta byzonſagot erdemlee , hogy ygaznak neweztethneek , hw̋ ayandeekynak vallaſy myat yſtennek elette ; es azonban ky mwlwan , meegh es zol  mykeppen eeló̗ .
Hyth myat ragattateek el eenok , hogy halalth ne lathna , es megh nem talaltateek , mert yſten vyvee el ennen hw̋tet , de hw̋ el vyteletynek elette lattatyk kellemeteſnek leth leenny yſtennel ;
mert lehetethlen hyth== ==nel kyl kellemeteſſee lenny yſtennel .
Nam zykſegh hythynek lenny  ky yſten eleebe akar yarwlny , mert vgy vagyon , es kyk hw̋tet kereſyk  hogy megh ayandekozya .
Hyth myath Noe feleletet veven mynd azokrol , kyk meegh nem lattathnak vala , nagy feelelemmel eppeyttee fel az barkaath hw̋ hazanak ydweſſeeghere , ky myat el karhoztataa mynd ez vylagot , es az ygaſſaghban , ky az hyth myath vagyon , erekes leen .
Hyth myat Abraham enghedelmes len ky menny az herre , kyt erekſeeghw̋l veyendó̗ vala ; es ky mene , nem twdvan  howa menne .
{821} Hyth myat lakozeek az ygyerethnek felddeen mykeppen ydeghen , kyſded kwtyaczkaban lakozwan yſaakkal , es yakobbal , azon yſteny ygyeerethnek ó̗ró̗keſywel ;
merth varya vala az yſteny varaſth , kynek fondamentō vetó̗ye , es teremtó̗ye wr yſten ennen maga .
Hyt myat ennen maga Sara es , mykoron meddw̋ vona , erdemle foganaſnak ereyth , ymaran hw̋ ydeynek el mwlaſanak vtanna , merth hywnek yteelee azth , ky az ygyeereteth megh fogatta vala .
Annak okaerth vgyan ezen eegyttw̋l , ky ymaran ffel holt vala , zyleteenek es zaporodanak anne ſokan , mynd az eghnek Cyllaghy es az tenghernek feweny .
Vgyan ezen hyt mellet mwlanak kywe es mynd ez bodogh nepek , meeg el nem eerwen az ygyeeretó̗t , de czak tawl neezven , tyztelwen , dyczerwen , ydwezelwen , es valvan , myert czak vendeeghó̗k es zarandekok volnanak ez feldnek zyneen ;
nam vala kyk ezent vallʼʼak , azth yegzyk  hogy maſſ hazath es lakodalmat kereſnek ;
de ha eſmegh oda akartanak vona meenny , honnan ky yettenek vala , byzonyawal eelegh ydeyek vala meg hattra terny ; maſtan kedegh yobbat kyvannak , merth mennyeyth .
Azert yſten es nem zegyenly ennen magat hw̋ yſteneknek hyvatathny , merth aldot varaſt es zerzet hw̋nekyk .
Hyth myat aldozaa Abraham wr yſtennek hw̋ ffyat yſaakot , mykorō yſtenttw̋l megh keeſertethneek , maga  kyben az ygheeretó̗t erdemlye hallany , mondwan : Iſaakban neweztetyk {822} teeneked magod , yol veelven , mert hallottaybol es hatalma vagyon yſtennek fel tamaztany .
Hyth myat meegh yewendó̗re es alda megh Iſaak az hw̋ ffyayth  Jacobot es eſauth .
Hyt myat Jacob hw̋ halalanak ydeyn Joſeffnek mynd ket ffyayt , megh es ymadaa hw̋ vezzó̗eenek teteyth .
Hyt myat Joſeff hw̋ halalanak ydeyn megh emlekó̗zeek Izrael ffyaynak onnan ky meeneſekrel , es paranczolaa  hogy onnan veló̗k az hw̋ teſteet ky vynneek .
Hyt myat Moyſes hw̋ zyleteeſenek ydeyn harom honapygh tytkoltatek el hw̋ zyleytw̋l ,
mykoron lattaak vona az gyermeknek ekeſſeeghet , es nem feelenek az kyralnak paranczolattyatw̋l .
Hyt myat , mykoron ymaran naggya leth vona , tagadaa megh magaat , hogy nem vona ffaraho kyral leanyanak maghzattya , ynkab valazthwan gyettretny az yſtennek neepewel , honnem ez ydew zerent valo bynnek gyenerwſegheben erekó̗ſſee lenny .
Nagyob keencznek aloythwan Criſtuſnak zydalmaſſagat Egiptomnak keenczenel .
Hyth myat hagya azert egiptomot , nem felwen az kyralnak hw̋ nag̋ haraghyat ; az lathatathlant oly mynt lathwan zenwedee .
Hyth myat zolgalaa meg az hoſveethnak aldozattyat , es az veernek ky entheeſeet , hogy az halal , ky az eló̗ zyletteket ronttya vala , hw̋ket ne yllethnee .
Hyth myat meeneenek atal az vó̗reſ tengheren , mykeppē az azzyw felden , kyt az egiptombelyek es megh keſerthwen , mynd belee merw̋leenek .
Hyth myat zakadanak {823} le Jericonak kewffaly heet napy kerw̋leeſſel .
Hyt myat nemes raab azzon tartateek megh az hytethlenek kezzó̗l , be fogadwan bekeſſeegghel az kymeketh .
Es myth mongyak tebbet ?
El fogyathkozyk en eló̗lem az ydew , ha en zolny akarandok , mykeppen Gedeon , Barak , Samſon , yepte , dāid , Samuel , es mynd az reghy proffetak hw̋ hyteknek myatta orzagokat gyeztenek , ygaz dolgokat czelekettenek , es ygyeeretó̗ket vettenek , be dwghtaak orozlanoknak hw̋ zayokat , megh oltoktak tyznek hertelenſeeghó̗ket , megh gyezteek ſereghnek ereyó̗ket , fel tamattanak hw̋ korſſagokbol , ereſſek voltanak hw̋ hadakozaſokban , ffel hantak az ydeghó̗neknek hw̋ taborokat , meg wyoytottak az azzonyallatok fel tamadaſbol hw̋ hallottokat .
Nemellyek kedegh keent zenwettek , nem fogadwan az megh zabadwlaſth , hogy yob fel tamadaſth talalhathnanak .
Nemellyek kedeegh nyawalyaſſagot es vereſſeeghó̗ket zenwedwen , annak felette kó̗teleket , es temleczeket lathwan , es megh kó̗wezteteenek , tó̗retteteenek , keeſerteteenek , es tó̗rnek myatta ez vylaghbol ky mwlanak ; teetowa fwtoſſanak Ciliciomba , es vadnak kemeen bw̋rebó̗l zw̋th rwhakban , keczke bw̋ró̗kben , eenſeghet zenvedwen , zomorkodwan , nyomorkodwan , kykhez nem vala melto ez vylagh , kyethlenekben tewó̗lyó̗ghwen , hegyekben , barlangokbā , es feldnek vermeyben .
Es mynd ez eellyenek czak hythnek ereſſegheewel byzonywltattanak {824} megh , meegh el nem eerwen az ygyeeretet , de mynket wr yſten mynd ezeknel yobbal latot megh , kyk my nalwnk== ==nal kyl el ne veegheztethneenek .
Tyzen kett Cap 
Annak okaerth , mykoron mynekw̋nk eellyen nylvan valo byzó̗ſaghwnk legyen , lee vethwen azerth mynden terhet es mynden bynth , ky mynketh kewrw̋l veth , bekeſeghben fwſſwnk mynekwnk megh zerzet gyezedelemre ;
koronked neezwen ez hythnek teremteyeere es el veeghezó̗yere , Jeſuſra , ky ennen maganak nagy eremet zerezwen , ky az megh vtalt kerezthnek zegyenſeeghet zenwedee , es annak okaerth ymaran yl yſten zekynek yoghyara .
Tekeenczetek megh azerth hw̋tet , ky ellyen nagy ellenzeeſth zenwedet ennen magaban az byneſektw̋l , hogy ty es ne faraggyatok meg ty lelkó̗tekben hw̋ erette .
Merth meegh nem allotatok ellenee az bynnek ty veeretek hwllaſſayglan rwgodozwan ;
es el felettkó̗ztetó̗k az yſteny vygaztalaſrol , kyt tynektek zol mynt ffyaynak , mondwan : En edes ffyam , ne akaryad el mwlathny vradnak hw̋ zolgalattyat , megh ſe farag̋  mykoron hw̋ tw̋le megh feddetó̗l .
Merth kyt wr yſten zeret , megh feddy , megh oſtorozya kedegh mynden ffyat  kyt hozya fogad .
Maraggyatok megh azert az yſtennek feelelmes zolgalattyaban .
Mykeppen fyaynak koronked aggya tynektek wr yſtennek ennen magat ;
de ky vagyon oly {825} ffyw , kyt megh nem fedd az hw̋ attya ?
Ha kedegh wr yſtennek feelelmy kyw̋le vattok , kyben myndenek reezeſſe lettenek , azert ty meegh es fertelmesek vattok , es byzon ffyak nem vattok .
Ha ez vylaghy teſty atyanktw̋l feeltw̋nk , es tyztó̗lween feeltó̗k hw̋keth  mykoron mynket tanoytottanak ; haat my oka  hogy nagyobban nem enghedw̋nk my lelky attyanknak , hogy eelneenk ?
Azok yollehet egy keweſſee ez el mwlando ydó̗ zerent tanoythnak vala mynketh hw̋ akarattyok zerenth ; ez lelky atyank kedeegh arra tanoyth , ky mynekw̋nk haznalatwnkra vagyon es zenthó̗leeſw̋nkre .
Yollehet mynden zolgalat ezen vylagon nem lattatyk vygaſſagoſnak , de keſſerw̋nek , mynt penitencia .
De annak vtanna bekeſſeghes gymelczet teremth azoknak mynd , kyk hw̋teth eelteek ygaſſagh zerenth .
Annak okaerth ty le ereztó̗t kezetó̗keth , es el lankath terdethó̗ket ygazoyczatok ffel , es yaryatok ygazan , es ſenky kó̗zzó̗letó̗k keth ffelee ne ſantallyon teewó̗lyó̗ghween , de ynkaab  hogy megh gyogyllyon .
Myndennel bekeſſeghet tarczatok es zenthſeghet , ky== ==nel kyl ſoha ſenky wr yſtent nem lattya .
Azerth koronkeed vygyazyatok , hogy az yſtennek malaztyanak fogyathkozaſa ne legyen , ſemy keſerwſeghnek gyekere oth ffel ne newekeggyeek hw̋tet megh banthwan , honnan ozttan ſokak tantoroggyanak megh .
Senky ne legyen ty keztetó̗k gonoz termeezet , awagy gonoz hyrw̋  new̋ó̗ , mykeppen {826} Eſau , ky eg̋ ebeederth el adaa elſó̗ zyletetyk .
Twgyatok , mert mykoron annak vtāna kyvanna az atyay aldomaſban erekeſſee lenny , megh vtaltateek , mert nem lele ozttan helth penitencia tartaſſra , yollehet maga nagy ſyraſſal kereſthe vona hw̋tet .
Mert ty ſem kezelgheteetó̗k az yſteny latando es ylletendó̗ tyzhez , es kó̗dhez , es feeneſſeeghez , es vezhez , es kyrth zengheeſſhez , es zoknak hallaſyhoz , kyk mykoron nekyk hallottak vona , megh menteek ennen magokat , hogy ne lenne hw̋nekyk az zolaſ ;
mert nem vyſelhetyk vala el az bezeedeket , kyk akkoron oth mondathnak vala : Merth ha meely beſtya yllethnee az heegyeth , ottan megh keweztethneek .
Es annak okaerth felette rettenetes vala , ky oth lattatyk vala ; Moyſeſ es vgy monda : Nagyon megh yyettem en  es megh reettenttem ;
azert ymarā yarwltatok ty kezelben ſyonnak hegyehez , az eeló̗ yſtennek varaſahoz , meennyey Jerwſalemhez , es nagy ſokſaghw̋ ezer angyalyoknak tarſſaſſagokban , es myndeneknek byrayahoz  wr yſtenhez , es teekelletes ygazaknak lelkeehez , es ez wyonnan zyleteth anya zent egyhazhoz , kyk mynd yrwan vannak meennyeknek orzagaban , es ez wy tó̗rweennek kó̗zbe yaroyahoz  Jeſuſhoz , es az hw̋ zenth veerenek hymteſehez , ky nylvabban zol  honnem Abel .
Ha az reeghyek el nem tawozthattattak hw̋tet ellenee mondwan , ky ezen felden zola hw̋ nekyk : meenewel ynkab my , ha azth hattra vettyek , ky menybó̗l {827} zol mynekw̋nk , kynek hw̋ rettenes zawa akoron mynd ez tellyes feldet megh yndoyttaa .
Maſtan kedeegh meegh azt fogaggya mondwan : Meegh egyzer En es megh yndoytom nem czak ez feldet , de az menyorzagot es .
Hogy kedeegh meeg egyzer mongya , magyarazya mynden yndwlando allatoknak megh wywlaſath , hogy azok mynd erekke megh maraggyanak , kyk yndwlhatatlanok .
Azert ha az erek orzagot valaztyok ymaran malazttwnk vagyon , ky myat keellethwen vr yſtēnek maghwnkkat zolgallywnk mynden feelelemel es tyztó̗leteſſeggel ;
mert megh emeeztó̗ tyz az my yſtenwnk .
Tyzen har Atyaffywy zent zereteth lakozyeek ty bennetek .
Es vendeegh fogadaſnak malaztyarol ne akaryatok el felethkó̗zny , mert annak myatta lettek nekyk keellemeteſek wr yſtennek zent angyalyt vendeegghe fogadwan .
Emlekezyetek megh az en kó̗teleymró̗l , mykeppen ha velem vonatok , es kyk mwkalkodnak  mykeppen ty magatokrol  mygh ez teſthben eeltek .
Tyzteſſeghes eeggyeſſeeghet zerezyetek myndenek kezet , es ty agyatok zepletelen legyen ; mert az paraznakat es az fó̗rtelmeſeket megh yteely wr yſten .
Legyen ty zokaſtok feeſwenſegh== ==nelkyl megh eleghedween azzal , ky vagyon ; mert am vgy mond ennen maga wr yſten : Nem hadlak el theghed , el ſem feledlek ; {828} wgy hogy byzwan mondhaſſok : Wr yſten ennekem ſeghedelmem , nem feelyek  myth teegyen ennekem ember .
Emlekezyetek megh ty elettetó̗k yarokrol , kyk tynektek az yſtennek ygyeyeeth predicallottak ; kyknek megh tekeenthwen hw̋ nyayas eeletó̗ket , kó̗weſſetek ez zent hytet .
Mert mynd ma , mynd honap , es mynd erekkw̋l erekke yelen vagyon wr Jeſus Criſtus .
Eegyeb kylemb kylemb twdomanyoknak es ydeghen tanwſagoknak myatta ne akaryatok megh czalathny ; yghen bodogh azert malazthban ty zyweteket ffel eppeytheny , es nem czak gyakorta valo eetelben zabalny , merth ſemyt nem haznal azoknak  kyk hw̋ benne eelnek .
Azert mondom : merth mynekw̋nk oltarwnk vagyon , honnan nynczen hatalmok eelny azoknak , kyk az reghy egyhazban zolgalnak ;
mert oth meely lelkeſſ allatoknak aldoztatyk byneerth az Sanctuariomba az papy feyedelemttw̋l , azoknak hw̋ teſtek megh eeghetethnek az gyw̋lekó̗zethnek kyw̋le , awagy az tabornak kyw̋le .
Annak okaerth Jeſus== ==es , hogy megh zentelnee az hw̋ nepeeth hw̋ zent veerewel , az varaſnak kapwya kywl zenvedee halalth .
Mennyw̋nk kywe azert hw̋ hozya az tabornak kyw̋le , hw̋ zemeremſeghet hordozwan ;
mert nynczen eth megh maradando varaſwnk , de yewendó̗t kereſſw̋nk .
Hw̋ ſeghedelmeewel azert aldozywnk koronkeed dyczeerethnek aldozattyath wr yſtennek , vrnak azert yo teetemenyeró̗l , es az {829} kynyrnek megh zegheeſeeró̗l el ne akaryatok felethkezny , mert az ollyan hoſtiaknak myatta leelettetyk megh wr yſten .
Engheggyetek ty prepoſtotoknak , es halgaſſatok hw̋ket , mert hw̋k koronked vygyaznak  oly mynt okoth adnanak ty lelketekeerth , es zomorwſagra ne yndwhatok hw̋ket , hogy eremeſt zolgallyanak .
Ymaggyatok my erettw̋nk es , kyben byzonyoſok vagywnk  es hogy yo lelky yſmeretw̋nk vagyon myndentekben , kyk yol ygazgattyak hw̋ eeleteket .
Az erek bekeſeghnek kedegh wra yſtene , {830} ky ffel tamaztotta ez zegheen yohoknak nagy paztorat , ez erekkee valo wy tó̗rweennek zent veereben , my wrwnkat vr Jeſuſth Criſtuſth , eeppehen ffel tyteket mynden yoban , hogy teheſſeetek koronkeed hw̋ zent akarattyat ; hw̋ es azth zerezye ty bennetek , ky kellemetes hw̋ zyneenek elette wr Jeſuſnak malaztya myat ; kynek dyczó̗ſeegh legyen mynd erekkw̋l erekke ,
ām .
Eth veeghe vag̋on az ſydoknak yrt zent pal apoſtol leweleenek .
Eth kezdetyk el zenth Jacab apoſtolnak az sydoknak ez hyth melleth yrth lewele 
{831} Elſew Cap 
Jacab apoſtol , yſtennek es my wrvnk Jeſuſ Criſtuſnak zolgaya , Sydoſaghbely tyzenketh nemzethnek , kyk mynd ez vylagon eg̋ maſtwl el ozlottanak , kezenetet mond .
Mynden eremnek aloyczatok , en zerethó̗ atyamffyay , mykoron mynden keeſertetó̗kben eſſendetek be , nylvan twdvan , hogy az ty hyteteknek megh byzonywlaſa bekeſegheth zerez , az bekeſſeghnek kedeegh teekelletes dolga vagyon , hogy ty es myndenben teekelleteſek es eghezzek legyetek , ſemyben megh ne fogyathkozwan .
Ha ky kedegh kezzeletek zykſeegh belczeſſeegh== ==nel kyl , keerye yſtenttw̋l , ky myndennek bewen aggya , es megh nem poroyth ; es adatyk hw̋neky .
Keerye kedeegh egheez hyttel , ſemyt ne ketó̗lkó̗ggyek ; mert vala ky ketelkedyk , haſonlatos az tengher habahoz , ky az zelnek {832} myatta haborgattatyk .
Annak okaert ne aloha az ollyan ember , hogy ſemyt veegyen wr yſtenttw̋l .
Az keth ezew ember mynden hw̋ dolgayban alhatatlan .
Dyczekó̗dhetyk azert vyzon ellen az alazatos attyaffyw hw̋ ffel magaztataſanak ydeyn , az kazdagh hw̋ alazatoſſaganak ydeyn , merth mykeppen az fywnek hw̋ vyraga , vgyan el mwlyk .
Mert mynt az nap ffel tamad nagy hewſegghel , es megh azallya az fywet , es az hw̋ vyraga el eſyk , es hw̋ zepſegheenek ekeſſeghe ottan el vez : azonkeppen az kazdagh es hw̋ vtayban meg herwad .
Bodogh ember azert , az , ky keeſeertetó̗ket bekewel zenwed , merth mykoron megh byzonyoytatandyk , veezy az erek eelethnek koronayat , kyt megh ygyeerth wr yſten hw̋tet zeretó̗knek .
Azerth ſenky ne mongya , mykoron hew keeſertetyk , mert yſtenttw̋l keeſertetyk ;
az {833} yſten ſoha ſenkyt gonozba nem keeſerth ; ky== ==mynd ennen maga gonoz kyvanſaga myat keeſeertetyk , yottwl el hayolwan , es gonozra yndwltathvan .
Annak vtanna mykoron az gonoz kyvanſagh magaban fogadand , ottan bynth zyl , az byn kedeegh , mykoron megh teekeellettetendyk , halant nemz .
Azerth ne akaryatok teewelgheny , en zerelmes atyamffyay !
Mynden adatot yghen yo , es mynden teekelletes ayandeek menybó̗l vagyon , le zalwan es feeneſſeghnek attyatwl , kynel ſemy valtozas , ſem vyzonſaghnak arnyeka nynczē .
Azert zabad akarattya zerent zylth mynket hw̋ ygaſſaganak ygheyeben , hog̋ nemykeppen eley lennenk mynden teremtet allatoknak .
Vgy twggyatok  zerelmes atyamffyay .
Mynden ember legyen azert gyorſſ halgataſra , es reſth zolaſra , es haraghra .
Merth embernek hw̋ haraghya ygaſſagot nem czelekó̗dyk .
Annak okaerth veſſetó̗k lewe mynden fó̗rtelmeteſſeeghet , es gonoſſagnak zaporaſſagat , mynden kegyelſegghel fogaggyatok megh tynektek ky yelentet ygheet , ky az ty lelkó̗tó̗ket ydwezeythety .
Leegyetek kedegh az ygyeenek myvelkó̗dó̗y , es czak halloy , ty== ==magatokat megh czalwan ; mert ha vala ky czak halloya le̋end , es nem thewó̗ye , ez eeſlyen haſonlattatyk az oly emberhez , ky az tykerbe neezy hw̋ zyletetynek napyath , mert akkoron megh gondolta magat  es el meent , es ottan megh el felette , mynemw̋ volt , ky kedeegh ennen magat megh tekeentendy az tó̗rveeńnek {834} teekelletes zabadſagaban , es megh maradand hw̋ ben̄e , halwan el nem feledendy , de az dolgot be tellyeſeytendy , ez eellyen bodogh leezen hew yo teetemeenyeben .
Ha ky kedeegh aloyttya ennenmagat zerzeteſnek lenny , es megh nem ehneythwen az hw̋ nyelweeth , ez eehllyennek heyyaba valo hw̋ zerzeteſſeghe .
Az tyzta es zepletelen zerzeteſſeegh wr yſtennek es atyanak elette ez : arwakat latokathny , es ó̗zwegyeket ſegheelleny hw̋ zykſeghekbe , es zepletelen megh ó̗ryzny ennen magat ez vylaghttwl .
Maſod Cap 
En zerelmes atyamffyay ! Ne akaryatok zemelyeknek valazthaſaban aloytany my Vrwnk Jeſuſ Criſtuſnak zenth hytyth .
Azerth ha be menent ty gywlekó̗zeeſtekben vala meely ember , kynek aran̋ gyerw̋ye , es feenes rwhaya vagyon : be menend eſmegh vala meely zeghen rozzaſſ rwhaban , es arra veſſeetek zemeteket , ky fenes rwhaban menth be , es mongyatok annak : The yl== ==le et tyzteſſeegghel ;
az zegheennek kedeg : The al towa , awagy yl== ==le az pad alat :
nem de ty== ==magatokban yteeltek ee ?
es az thy gonoz alnok gondolatytoknak yteeló̗ byray vattok ee ?
Hallʼʼatok azerth , zerelmes atyamffyay !
nem de az wr yſten zeghenyeket valazta ee ez vylagon , es az kazdagokat czak hythben , az orzaghnak ó̗ró̗keſyth , kyt megh ygyertte yſten hw̋tet zeretó̗knek ?
Ty kedeegh megh tyztó̗lethneyteetek {835} az zegheent .
Nem de az kazdagok ew hatalmaſſagoknak myatta nyomoroythnak megh tyteket ?
es eró̗we vonznak tyteket yteelettre ?
Nem de hw̋k karomlyak megh az yo aldot neveeth , ky hyvattathvan vagyon my rayttwnk ?
Ha kedeegh az kyraly terweent be tellyeſeytytek , az yras zerenth : Zereſſed , vgy mond , the baratodat , mykeppen the magadat , azt yol tezytek ;
ha kedegh zemeelt neztek , ottan bynt teztek , zeemermet zenwettek az terwen myath , mykeppen tó̗rwen zeghó̗k .
Vala ky kedegh mynd az egheez terwenth be tellyeſeytendy , es czak egyben veethkó̗zendyk , ottan myndenben bynez leezen .
Mert ky azth monta : Ne paraznalkoggyak , azth es monta hogy : Ne ewly .
Ha azert egyket nem teezed , de az maſykat teezed , ottan az tó̗rwenth megh zektted .
Eerró̗l bezeellyetek , es ezt tegyetek , mykeppen az tó̗rweennek zabadſaga zerent kezdettetek yteelny .
Mert yteeleth yrgalmaſſagh== ==nal kyl lezen annak , ky yrgalmaſſagot nem teezen .
De felw̋l halaggya az yrgalmaſſagh az yteeleteth .
Azerth mondom : Myth haznal , zerelmes atyamffyay !
ha ky mondangya , hogy hyty vagyon , es teetemeenye nynczen ?
nemde az hyt ydwezeythetye hw̋tet ?
Ha azerth hw̋neky attyaffya , awagy hwga mezeytelenek le̋en̋nek , es zykſeghek leegyen naponkeed valo eelettre , es mongya az hw̋nekyk : yaryatok beekeſegghel , fytezyetek megh , es lakyatok yol , es nem adangya hw̋nekyk  ky zykſeegh , vallyon myth haznal ?
{836} Azonkeppen az hyt es , ha nem le̋end mywelkó̗dety , myth haznal , mert megh holt ennen magaban .
De ha ky ymaran mondanaa : Teeneked hyted vagyon , ennekem myvelkó̗detem vagyon ;
mwtaſſad megh az hyteedet myvelkó̗deth== ==nel kyl , en es megh mwtatom az en mywelkó̗detembó̗l az en hytemeth .
Te hyzed , merth eegy az yſten . Yol teezed ;
azth az erdeghek== ==yſ hyzyk , es retteghyk .
Akarod kedegh megh twdny , oh  heyth ember , merth az hyt mywelkó̗deth== ==nel kyl hewſagos ?
My akank Abraham nemde mywelkó̗dethbó̗l ygazwlth ee megh , yſtennek aldozwan hw̋ ffyak yſaakoth az oltaron ?
Latod ee , mert az hyt eegyetembe czelekó̗dyk vala hw̋ teetemeenyevel , es teetemenyekbó̗l teekelletteteek megh az hyth ?
Es bel tellyeſetteteek az yras , mondwan : Hywe abraham yſtennek , es veeteteek hw̋neky ygaſſagra , es yſtennek barattyanak neewezteteek .
Lattyatok azert , merth yo mywelkedetekbó̗l ygazwl megh ember , es nē czak azon hythbó̗l .
Azonkeppen az nemes raab azzon nem de teetemeenyekbó̗l ygazwltateek ee megh , hazaban fogadwan az kó̗wetó̗keth , es mas wton megh ky erezthween ?
Merth mykeppen az embery teſth lelek== ==nel kyl megh holth , azon keppen az hyth , teetemeenyek== ==nel kyl megh holth .
Harom Cap 
Ne akaryatok ſokan meſterek lenny , zerelmes attyamffyay !
merth twggyatok , hogy {837} nagyob yteeletet veztek .
Merth myndnyayan ſok keppen veethkó̗zttw̋nk .
Vala ky hw̋ bezeedeben nem veethkó̗zó̗t , az teekelletes ember ;
azert az ollyan meegh mynd hw̋ tellyes teſteeth es megh zabolazhattya .
Mykeppen ha az lowaknak zabolath vetw̋nk zayokban , hogy mynekw̋nk enghegyenek , azonkeppen mynd my tellyes teſtw̋nkket my bezedw̋nkkel megh ehnythettyek .
Towabba lattyok  mykeppen akar meely nagy hayok leegyenek , es akar meelʼʼ ygheen haborgattaſſanak az zel vez myath , meegh es el ygazgattathnak egy kyſ kormanoſtw̋l oda , howa hw̋ akaranggya .
Azonkeppen embernek hw̋ nyelwe , yollehet kyſded teſt leegyen , de maga nagyot hatalmaz .
Ymee meelʼʼ kyſded tyz meely nagy erdeeth gywlazth ffel .
Tyz azerth embernek hw̋ nyelwe es , myndennek alnokſaga ;
embernek hw̋ nyelwe teremtetó̗t hw̋ tagaynak kó̗zzeeye , ky megh ferteztety mynd hw̋ tellyes teſteeth , es ffel gywlazttya hw̋ zyleteeſſeenek forgaſaat az pokolbely tyznek langhawal .
Mykeppen nylwan lattyok : mynden vadaknak , madaraknak , es feergheknek hw̋ termeezetek megh ehnythethethnek az embery termeezettw̋l : az nyelwet kedeegh ſoha egy ember es nem ehnytethety megh , ez az nywkhatatlan gonoſſagh , ky tellyes halalos meregghel .
Hw̋ benne algyok , dyczeeryek wr yſtenth es atyath ,  Zent agoſton doctor mongya : My naponked valo tyzes kemenczenk mondatyk embernek hw̋ nyelwe .
 {838} es hw̋ben̄e athkozwnk megh embereketh , kyk wr yſtennek zemelyeere es haſonlatoſſagara teremtettenek .
Azerth azon zanak atala zarmazyk mynd aldomaſ mynd athkozat .
De nem yllyk , zerelmes atyamffyay , annak azonkeppen leenny .
Nem de lehet ee  hogy az kwthffee azon fednek vermeebó̗l edes es keſerw̋ vyzet zyrenczen ?
Nem de lehet ee , zerelmes atyamffyay , hogy az fyghe ffa zeló̗t teremczen , awagy az zeló̗ veſſew fyghet ?
Azonkeppen nem lehet  hogy az ſooſ kwth edes vyzeth aggyon .
Ky vagyon belcz es yozagos ty keztetó̗k ?
Mwtaſſa megh hw̋ nyayaſſagabol hw̋ yo mywelkó̗detyk hw̋ belczeſſeeghenek ertelme zerent .
Hog̋ ha keſerw̋ kó̗wethſeghtek vagyon , es vyzzaa vonyaſok leegyenek ty kó̗ztetó̗k es ty zywetó̗kben : ne akaryatok dyczekó̗dny , es hazwgok lenny az ygaſſaagh ellen .
Mert ez eellyen belczeſſeegh nem menybó̗l zallot le az erek vylagoſſaghnak attyattwl , de ezen feldy , teſty , es erdeghy .
Mert vala hol haragh es vetekó̗deeſ vagyon , oth mynden alhatathlanſagh es mynden gonoz myvelkó̗det vralkodyk .
Az belczeſſeegh kedegh  ky felw̋l vagyon , myndennek elette zepletelen , annak vtanna bekeſſeghes , tyzteſſeghes , edeſſeghes , yonak enghedelmes , tellyes yrgalmaſſaggal es yo lelky gymelczekkel , es mynden hamyſſagh== ==nal kyl yteeló̗ .
Az ygaſſagnak kedeegh gymelcze bekeſſeghben hymtetyk el , kyk mynd bekeſſeghben eelnek es lakoznak .
{839} Neegy Cap 
Honnan vagyon tykeztetó̗k vyzza vonyas es haborwſagh ?
Nem de az tynnen gonoz kyvanatoſſaghtokbol , kyk vralkodnak az ty teſtetekben ?
Kywannyatok , es nem veezytek megh ; ewlytek , es yzytek , es nem lehet  hogy el eeryetek ;
haborgottok es vyaſkottok , es nem veezytek , annak okaerth  hogy yol nem keerytek ; keerytek , es nem veezytek , azerth , hogy gonozwl keerytek , merth az ty gonoz gyenyerw̋ſeghtekre keltytek .
Oh gonoz palazok ! hogy nem twggyatok , merth ez vylaghy baraczak ellenſeghe wr yſtennek ?
Vala ky azerth akarand barattya lenny ez vylaghnak , wr yſtennek ottan ellenſegheewe veetetyk .
Aloyttyatok ee  hogy heyyaba mongya az yras : Gyló̗ſeghre kyzleltet az lelek , ky ty bennetek lakozyk ?
De anneval nagyob malazttal zeret ; kyró̗l es wgy mond : Wr yſten az keweelyeknek ellenek aal , az alazatoſoknak kedeegh malaztot aad .
Alazyatok megh azert magatokat yſtennek , es allyatok ellenee pokolbely erdeghnek , es el tawozyk ty tw̋letek .
De kó̗zelgheſſetek wr yſtenhez , es hozyatok kó̗zelghet hw̋ es .
Tyztohatok ty bynes kezetó̗keth , es moſſatok megh , ty kettó̗ztetó̗k , zywetó̗keth .
Yſmeryetek megh gyarloſaghtokat , ſyryatok , ohayczatok ; ty meweteſtek ſyralomra fordwllyon , es ty eremetek keſerwſeeghre .
Legyetek alazatoſok vrnak zyne eleth , es ffel magaztal tyteket .
Ne ragalmazyatok {840} egy maſth , zerelmes atyamffyay !
Vala ky maſth megh ragalmas , awagy megh yteel , az terweent ragalmazya es ytely az ollyan megh .
De egy vagyon , ky mynd az terweennek zerzó̗ye , mynd byraya , ky el es vezthet , megh es zabadoythat ;
te kedegh ky vagy , ky az the baratodat megh yteeled ?
Yme leeletyk ty kó̗zzó̗letó̗k  ky azth mongya : Ma awagy honap az maſ varoſban meegyek , ezth teezen , es ezt teezem , awagy oth lakozō eztendeegh , es arwlok , es veetemeent veezek ;
ky maga nem twggya  mynth leezen dolga honapyg .
Myczoda azert ez ty eelettek ?
Eegy kewes ydeyglen valo kó̗d , awagy arnyeek , es yngyan maydan megh el mwlyk .
Wgy  hog̋ mongyatok : Ha wr yſten azt akarangya , es : Ha azth eerengyek , ezth awag̋ azth teezyek .
Maſtan kedeegh vygattok az ty keweelſeghtekben .
Mynden eellyen nemw̋ vygaſſagh gonoz es bynnel valo .
Ha ky azert twggya az yoth , es nem teezy , bynre veetetyk hw̋neky .
Ewth Cap 
Tarczatok azerth penitenciat , oh ty kazdagok !
ohayczatok , ordoythwan thy nyawalyatokban , kyk hamar reatok yewnek .
Az ty kazdaghſagtok megh rotadot , es ekes ewtó̗zettó̗ket megh eette az moly .
Az ty aranyatok es ezyſtetek meg roſdaſodoth , es zw leezen hw̋nekyk tanobyzonſagok , ky megh emeezty az thy teſteteketh , mykeppen az tyz .
Eellyen keenczet gyeyttetek thy magatoknak : {841} erek haragot , az wtolſo ydeeknek napyayra .
Yme hol az myweſſeknek eerdemek , kyk eelteek az ty feldetó̗ket , kyketh el ydegheneytettek tytw̋letek , ky zenethlen yw̋ó̗thnek , kyaythnak ; es az hw̋ kyaytaſſok ffel hatot az meenybely wr yſtennek hallaſſara .
Czak lakozaſſra yztetek ez felden , es gyenyerwſeghben eeltetteetek ty zyweteketh az halalnak napyan .
Megh fogatok es megh ó̗leetek az ygazat , es nem rwgodozeek ty ellentek .
Azerth ty es bekeſſegghel zenweggyetek addyglan , mygh el yew , zerelmes atyamffyay !
Yme az nemes zantho mywes varya hw̋ feldeenek haznath , bekeſegghel zenwedwen , myglen be gyeycze hollaly es eſthwely haznath .
Legyetek azert ty es bekeſſegheſek , es ereſſeyczeetek megh ty zyweteket , merth vrnak hw̋ yewetely el kó̗zelghet .
Ne akaryatok egy maſra haragh keppen epedny , hogy megh ne yteelteſſetek .
Merth yme az byro az ayto eleth aall .
Vegyetek peldat , zerelmes atyamffyay , az proffetaknak hw̋ gonoz veeghezettyekró̗l , hozzyan valo varaſokrol , mwkayokrol , es bekeeſegghel valo zenwedeeſekró̗l , kyk mynd zoltanak vrnak neweeben .
Yme mykeppen mynd bodogoknak mongyok azokath , kyk zenvettenek .
Halottatok Jobnak zenwedeeſeeth , es wrwnknak veeghezetyk lattatok , ky ygheen yrgalmaſſagos es yrgalmaſſagh .
De myndennek elette azth mondom  hogy ne eſkw̋ggyetek , en zerelmes atyamffyay !
ſe az menyorzagra , ſe ez feldre , ſe {842} akar my eegyeb eſkw̋eeſth ne teegyetek ;
legyen azert ty zawatok : wgy  wgy , nem  nem !
hogy ſemy yteelet alaa ne eſſetek .
Zomorkodyk ee vala ky ty kezzeletek ?
edes lelekkel ymathkozyeek es kenyereghyen .
Megh korwlth ee vala ky ty kezzeletek ?
hywyon eegyhazbol papokat hozya , es ymathkoznak hw̋ erette , megh kenwen hw̋tet zent olayyal wrnak neweebe ;
es az hythnek ymaczaga megh kynnytty az beteghet , es gyogyttya hw̋tet wr yſten , es ha bynben le̋end , megh boczatathnak hw̋neky .
Gyonnyatok megh azert egy maſnak ty byneyteket , es ymaggyatok egy maſert , hogy ydwezw̋llyetek ;
mert yghen haznal az ygaz embernek hw̋ zenetlen valo kenyergheeſe .
Yllyes proffeta hozyank haſonlatos halando ember vala ; es ymathſagghal ymadaa  hogy ne eſnee eſſew ez feldnek zyneere , es nem eſee harom eztendeegh es hath honapygh ;
eſmegh ymathkozeek , es az meeny eſſeth ada , es ez feld gymeelczeet adaa .
En zerelmes atyamffyay !
ha ky thy kezzeletek el tewedend az ygaſſagrol , es vala ky hw̋tet megh tereytendy , azth nylwan twggya , merth vala ky az byneſth hw̋ teewelgheeſenek wtarol , ydwezeyty hw̋ lelkeet halalbol , es el fedezy byneknek ſokaſſagat .
Amen .
Eeth zenth Jacab epiſtolayanak veeghe vagyon , yſtennek hyrevel .
{843} Eth kezdetyk el zent peter apoſtolnak epiſtolay̋ 
Elſew Cap 
Peter , wr Jeſus Criſtuſnak apoſtola , valaztottaknak , yeweweenyeknek , el ozlottaknak pontyban , Bytinyaban , Capadociaban , Galaciahan , es Aſyaban , Atya wr yſtennek yſmerety zerent , lelky megh zentó̗leeſre , enghedelmeſſeegre es my wrvnk Jeſus criſtus zent veerenek ky hwllaſaara : malazth tynektek , es bekeſſeegh megh beewlteſſeegh .
Aldot leegyen wr yſten , es my vrwnk Jeſus Criſtuſnak zent attya , ky ennen nag̋ yrgalmaſſaga zerent wyonnan zyle mynket eeló̗ remeenſegre my vrwnk Jeſuſ Criſtuſnak fel tamadaſa myath hallottaybol , mennyeknek orzagaban el tó̗rhetetlen , zepletelen , es megh hervatthatatlan , megh tartot es zerzeth ewrekſegre ty bennetek , kyketh wr yſten hw̋ hatalmawal otalmaz ez hythnek ereywel megh zerzet ydweſſeegre , {844} ky megh yelentetyk ydó̗nek vtolſo reezeben ; kyben akkoron oztan ewrw̋ltek es vygattok , ha maſtan egy keweſſee yllyk zomorkodny kylemb kylemb keeſertetó̗kben , hogy az ty hyteteknek byzonſaga naggyal dragalatoſb leegyen az arańnal , ky az zenen megh byzonoyttatyk , azonkeppē leeleteſſetek ty es wr Jeſuſ Criſtuſnak megh yelenety koron yſtennek dyczeretyre es dyczó̗ſeghere es tyzteſſeghere ;
kyt mykoron nem lattatok , ymaran zeretytek , es kyben , nem lathwan , hyztek ; hyween kedegh ewrw̋ltó̗k mondhatatlan nagy es dyczó̗ſeghes eremmel , eleybe gyeythwen ty hyteteknek veeghezetyk , thy lelketeknek ydweſſeeghet ; mely ydweſſeghró̗l kereſkettenek es twdakoztanak mynd az reghy proffetak , kyk mynd ez thy bennetek yewendó̗ malazttrol proſfetaltanak , gondolkodwan raytta , {845} meel awagy mynemw̋ ydó̗re yelenghethnee megh hw̋ bennek Criſtuſnak zent lelke , mynemw̋ zenwedeeſek es vtanna valo dyczó̗ſeeghek volnanak az Criſtuſban , kyknek nylwan megh yelentetó̗th , hogy nem ennen magoknak , de tynektek zolgaltattyak vala mynd azokat , kyk maſtan ymaran hyrdethween vannak tynektek azok atal , kyk predicallottanak tynektek , menybó̗l adatot zent leleknek myatta , kyre kywankoznak meegh az zent angyalok es neezny .
Annak okaerth ó̗wedzeetó̗k ffel ty zyweteknek eehat , yozanſaghban , teekelleteſſegghel remeenkeggyetek hw̋ hozya az nemes malazttra , ky tynektek adatyk wr Jeſus Criſtuſ yelenetynek ydeyn , oly mynt byzon enghedelmeſſeghnek ffyay ne kebó̗ztethween az ty elſe twdathlanſaghtoknak vezedelmes gyenyerw̋ſeghyhez , de az zenthſeghez , ky tyteketh az zenthſegre hywot , hogy ty es mynden eggyeſſeghes nyayaſkodaſban  mykeppen megh vagyon yrwan : Zentek legyetek , merth en zenth vagyok .
Ha azerth atyanak hywyatok azt , ky mynden zemeelyeknek veetelee== ==nel kyl yteel , kyt mynd hw̋ mywelkó̗dety zerenth , ha , mygh ez ydó̗ben eeltek , feelelembe nyayaſkoggyatok , merth twggyatok  hogy nem rotadando arannyal awag̋ ezyſtel valtattatok megh az ty hewſſagos atyatoknak zerzet nyayaſſaghybol , de mykeppen az artatlan es zepletelen barannak , my vrwnk Jeſuſ Criſtuſnak , dragalatos zent veerewel , megh yſmertethwen , yolleheth {846} meegh ez vylaghnak teremteeſenek elette , ky yelentethwen kedeegh ydenek vtolſo reezeben ty erettetek , kyk hw̋ myatta ymaran mynd hywek vattok wr yſtenben , ky ffel tamaztotta hw̋tet hallottaybol , es mynden dyczó̗ſeghet adot hw̋neky , hogy az thy hytó̗tó̗k es remeenſeghtek vr yſtenben leenne .
Tyztohatok megh azert ty lelketeket zent zeretethnek enghedelmeſſeegheben es atyaffywſaghnak zeretetyben , eggyegyw̋ zyw zerent egy maſth kywalth keppen zereſſeetek ;
wyonnan zylethween nem rotadando maghbol , de rotathatatlan , wr yſtennek erekke eeló̗ , es megh maradando zent ygheye myath .
Merth mynden teſth ollyan  mynt az ffyw̋ , es mynden hw̋ dyczó̗ſeghe  mykent az fywnek hw̋ vyraga ;
de az fyw megh azz , es az hw̋ vyraga el hw̋l ; wr yſtennek kedeegh zent ygheye erekke megh marad .
Ez kedeegh az zent yghe , ky ymaran predicalwan vag̋on tykeztetek .
Maſod Cap 
Veſſetó̗k le azert mynden gonoſſagot , es mynden alnokſagot , hazwghſagot , yryghſeghet , es mynden ragalmazaſth , mykeppen az maſtan zyletó̗t okos lelkw̋ , mynden alnokſagh== ==nal kyl , teyeth kywannyatok , hogy hw̋ benne newekó̗ggyetek ydweſſeghre , ha maga koſtoltatok  meely edeſ legyen az wr yſten .
Kyhez yarwlvan  elew kewhez , emberektw̋l yolehet megh zydalmaztathwan , de wr yſtenttw̋l megh tyzteſeytethwen es valaztathwan ;
kywel ty es , mykeppen eeló̗ {847} kó̗wek , egyetembe rakattaſſatok lelky hazakban , zent papſaghban , aldozwan lelky kellemeteſ hoſtyakat wr yſtennek  wr Jeſuſ Criſtuſnak myattan , kyró̗l es vgy mond az yras : Yme vetó̗k ſyonbā nagy keweth , zeegheſth , megh byzonoytattath , valaztottat , dragalatoſt ; es ky hywend hw̋ benne , megh nem zegyenw̋l .
Tynektek azerth hywó̗knek tyzteſſeegh , nem hywó̗knek kedeegh azon kew , kyt megh wtaltanak az rakook , ez leen az zeghelethnek feyezety , otalomnak kewee , es tantorodaſnak zyklaya azoknak , kyk veethkó̗znek hw̋ bezedekben , ſem hyznek hw̋ benne , kyben ymaran el erettek .
Ty kedegh vattok valaztot nemzet , kyraly papſaagh , zent neep , kereſó̗th neep , hogy hw̋ yozaghyt hyrdeſſeetek , ky az ſetethſeghbó̗l tyteketh ky hyth ; hw̋ czodalatos vylagoſſagara , kyk neha nem valanatok yſtennek nepe , maſtan kedegh vattok yſtennek nepe ; kyk neha valatok yrgaſmaſſagh== ==nal kyl , maſtan kedegh yrgalmaſſatok leltetó̗k .
En zerethó̗ atyamffyay ! keerlek tyteketh  mykent yeweweenyeket es zarandekokat , tarczatok megh magatokat teſthy gyenyerw̋ſeghektw̋l , kyk vytezkó̗dnek az leelek ellen ;
leegyen yo nayaſſaghtok az ydeghen nemzet kó̗zó̗t , hogy azokban , mykoron ty rolatok zolnak oly mynth gonoz teevó̗kró̗l , lathwan tyteket az yo mywelkó̗detó̗kben , dyczó̗yczeeth wr yſtent hw̋ latogataſanak napyan .
Legyetek azert enghedelmeſek mynden embery teremtet allathnak wr yſteneerth , {848} akar kyralnak , oly mynth feyedelemnek , akar byraknak , oly mynt hw̋ tw̋le el boczatathwan gonoz teewó̗knek megh bynteteeſekre , yoknak kedegh dyczeerettyekre ;
merth wgy vagyon yſtennek akarattya , hogy yo teetemeennyel neemwyczatok megh az zegyentelen embereknek twdathlanſagokath .
Legyetek  mykeppen zabadoſok , es ne wgy  mynth ha el fedeztethwen vona ty zabadſaghtok gonoſſaggal , de mykeppen byzon yſtennek zolgay .
Myndent tyztellyetek , atyaffywſagot zereſſetek , wr yſtenth feellyetek , kyralth tyztellyetek .
Zolgak , enghedelmeſek legyetek mynden feelelembe ty wratoknak , nem czak yoknak es yamboroknak , de meegh vyzza vonyoknak es ;
mert ez az yſtennek malaztya , hogy mykoron wr yſtennek akarattyaerth vala ky bozzwſagot zenwed hamyſſan .
Mynemw̋ malazth az , mykoron ember veethkó̗zyk , es wg̋ zenwed vereſſeeghet ?
De az ah malazth , mykoron yo teetemeń kó̗zó̗t bekeſeegghel zenvettó̗k ellenzeeſth .
Ezenbe vattok hyvataloſok , mert Criſtuſ es zenvedee myerettw̋nk , peldat hagywan ty nektek , hogy hw̋ laba nyomat kó̗weſſeetó̗k ;
ky ſemy bynth nem teth , ſem alnokſagh hem leeleteek hw̋ zayaban , ky mykoron megh zydalmaztathneek , ſenkyt hw̋ nem zydalmaz vala , mykoron keent zenvednee , ſenkyt nem fenyeghet vala , de zabadon aggya vala ennen magat hamyſ yteelettre ;
ky az my bynw̋nket hw̋ zenwedee hw̋ teſteeben az kerezth ffan , hogy bynnek {849} megh hallywnk , es ygaſſaghnak eellyw̋nk , kynek hw̋ ſebeywel ymaran megh gyogyttattw̋nk .
Mert valatok neeha  mykeppen az el teevedet yohok , de megh terttetó̗k ymaran ty lelketeknek byzon paztorahoz es pyſpekeehez .
Harmad Capitulum 
Azonkeppen ty es , Azonyallatok , enghedelmeſek legyetek ty wratoknak , hogy  ha kyk nem hyznek az yſten ygheeyenek , azzonyallathnak nyayaſſaga myat ygheenel kyl nyereteſſenek megh , megh tekeen yſteny feelelem̄el ty zenthſeghes nyayaſkodaſtokat .
Kyk kezzó̗l ha eggyk ſem le̋end kyw̋l maga vyſeleeſeben Arannyal ekewſw̋ltetó̗t , awagy , awag̋ kylemben kylemben ewtó̗ztetó̗t , de myert el enyeztetó̗t embernek hw̋ zywee , ember hw̋ zepletelenſeghenek nywgodalmaban es lelkeenek meertekleteſſegheeben , ky kazdagh mynden yoban wr yſtennek zynee eló̗th .
Merth neha ezenkeppen az reghy zent azzonyallatok es teeznek vala , de maga mynden remeenſeghó̗ket wr yſtenben vethween , ekewſeytyk vala ennen magokat enghedelmeſek lewen hw̋ thwlaydon wroknak .
Mykeppen Sara azzon enghed vala Abrahannak , hw̋teth wranak hywan , kynek ty es mynd leany vattok , ha yol eeltek , es ſemy haborwſaghtwl nem feeltó̗k .
Ty megh azonkeppen feerffyak , kyk eegyetembe lakoztok az azzouyallatokkal mynden belczeſſeegh zerent , mykeppen {850} gyarlo azzonyallat termeezethnek mynden tyzteſſeeghben reezth teegyetek , vgy mynt malaztoſ eelethnek ó̗ró̗keſſynek , hogy megh ne bantaſſanak az ty ymaczaghtok .
Hythben kedegh mynd eegyenló̗k legyetek , kenyerw̋lveen , atyaffywſagnak zerethó̗y , yrgalmaſok , merteekleteſek , alazatoſok ;
nem teween gonozt gonozeerth , ſem athkot atokeerth ; de vyzon ellen myndenth aldwan , mert abban vattok hywataloſok , hogy az aldomaſth ó̗ró̗kſeghw̋l byryatok .
Mert ky az erek eeletó̗t akarya zerethny , es yo napokat kywan lathny , meg ehnyhe hw̋ nyelweeth , es hw̋ ayakay ne zollyanak hazwghſagot .
Tawozyeek el gonoſſaghttwl , es teegyen yoth ; kereſſen bekeſeeghet , es kó̗weſſee hw̋tet ;
merth koronkeed vrnak hw̋ zemey az ygazakon vagyon , es fyley hw̋ ymaczaghyn ; vrnak kedeegh zyne az gonoz teewó̗kó̗n .
Es ky vagyon , ky ty nektek arczon , ha yonak zerethó̗y le̋endetek ?
De azonban ha myt zenwedendó̗tó̗k az ygaſſaghert , bodogok leztek .
Az ollyanoknak kedeegh feelelmó̗keth ne feellyeetó̗k , hogy megh ne haboroggyatok ;
de zentó̗llyetek my wrvnk Jeſuſt Criſtoſt ty zywetekben , koronked keezek lewen az eelegh teeterre mynden tw̋letek keeró̗nek azon remeenſeghnek okaerth , ky ty bennetek vagyon ;
de mynden moddal es feelelemmel ; ygaz lelky yſmeret alath , hogy azonbol honnan megh mewethnek tyteket , megh zegyenw̋llyenek , kyk megh czwffollyat az ty yo {851} nyayaſſaghtokat Criſtuſ Jeſuſban .
Mert naggyal yob  hogy myndennel yol teegyetek , ha wr yſtennek az akarattya , honnem gonozwl ;
mert Criſtuſ es megh holt egyzer az my bynw̋nkerth , ygaz az hamyſſakert , hogy mynket yſtennek aldozna ; teſthbē yollehet megh holtakat , de eeló̗keth leelekben , kyben azoknak es , kyk az temleczben valanak , lelek zerent hozyayok yeween predicalla , kyk neha hytethlenek valanak , mykoron yſtennek bekeſſeeghe varya vala noeenak ydeyn , mykoron az barka faragtatyk vala , kyben czak keweſen , az az nyolcz lelkek ydwezw̋leenek az vyz ó̗zó̗nen , ky tyteketh es maſtan haſonſatos kerezthſeeghnek formaya ydwezeyth , nem teſty fó̗rtelemnek le veteeſſe , de lelky yſmerethnek megh kerdó̗zeeſe , yſtenhez my vrwnk Jeſus Criſtuſnak fel tamadaſanak myatta hallottaybol , ky yl atya yſtennek yoghyara , el nyelwen az halalt , hogy az erek eelethnek ó̗ró̗kó̗ſy lehethneenk , menybe menwen es mynd az zent angyalokat , hatalmaſſagokath , es yozagokath alaya haythwan .
Negy Cap 
Kriſtus azerth zenwedween teſthben , ty es azon gondolkodaſban fegywerkezyetek be ; merth ky hw̋ teſteeben zenwed , az megh zó̗nyk bynektw̋l , hogy ymaran nem embery gyenyerw̋ſeegh zerent , de yſtennek akarattya zerent eellye teſthbe hw̋ ydeynek {852} tebbyth .
Merth eelegh az el mwlt ydew , az ydeghen nemzeteknek akarattyanak el tellyeſó̗deeſſeere , azoknak  kyk yarttanak mynden fertelmeteſſeghekben , kywanatoſſagokban , ytalſſaghban , lakozaſſban , torkoſſaghban , rezeghſeeghben , es Balwanyoknak wndokſagos ymadaſokban .
Kyben hw̋k nagyon czodalkoznak , hogy hw̋ veló̗k nem eeltó̗k eggyw̋th azon ondokſaghban , zegyenſeghben , karomlaſban .
Kyk okot adnak annak  ky kezen vagyon megh yteelny elewenó̗ket es holtakath ;
mert azonnak okaerth predicalwan vag̋on az hallottaknak es , hogy megh yteelteſſenek  mykeppen emberek  teſthben es , eellyenek yſten== ==zerent lelekben .
Myndennek kedeegh hw̋ veeghezettyek el kó̗zelghet .
Legyetek azert belczek , es wygyazyatok thy ymaczaktokban .
Myndennek kedegh felette egymaſhoz valo zerethſeghtek legyen tybennetek ; mert az zeretet el bwroythya bynnek ſokſagat .
Egy maſnak zallaſth aggyatok mynden zwggodaſ== ==nal kyl .
Ky== ==mynd mynemw̋ malaztot veet wr yſtenttw̋l , ollyanth zolgaltaſſatok egy maſnak , mykeppen yſtennek ſokkeppen valo malazttyanak yo ſaffaary .
Ha ky mykoron predical , wgy zollyon  mynt yſtennek bezeedeet ; ha ky zolgal , wgy zolgallyon  mynt yſtennek ereybó̗l , kyt hw̋neky adot yſten , hogy myndenekben tyztelteſſeegh wr yſten aldot wr Jeſuſ Criſtuſnak myatta , kynek dyczó̗ſeegh legyen  es hatalmaſſag mynd erekkw̋l erekke 
Amen .
Zerethó̗ atyamffyay !
{853} ne akaryatok teetowa bwdoſny ez hyttw̋l el zakadwan hewenyeeben , ky tynektek keeſertettó̗kre lezē , oly mynt wyonnan vala my tó̗rteenendyk , de reezzeſw̋lven Criſtuſnak keenzenwedeſyben , ew̋rw̋lyetek , hogy oztan az hw̋ dyczó̗ſeeghes megh yelenetykoron nagyob eremmel vygaggyatok .
Ha megh zydalmaztattok Criſtuſnak neweeben , bodogok leztó̗k ; merth az dyczó̗ſſeeghnek vala mynemw̋ tyztó̗ſſeghe vagyon , es wr yſtennek mynemw̋ ereye , es ky legyen az hw̋ zent lelke , ty raytatok nywgozyk .
Senky azert tykezzeletó̗k vgyan ne zenweggyen , mykeent az gylkos , awagy orw , awagy athkozot , awagy maſ morhayanak zomehozoya .
Ha kedeegh mykenth kereztyen , ne zeegyenlye , de dyczó̗ycze wr yſtent ez zent new alat .
Mert ydeye , hogy el kezdeſſeek az yteeleth yſtennek hazatw̋l .
Ha kedegh elezer my tw̋lw̋nk , haath mynemw̋ veghó̗k lezen azoknak , kyk nem hyznek az ewangeliomnak ?
Es ha meegh az ygaz es nehezen ydwó̗zw̋l , az kegyetlen es az bynes hol maradnak megh ?
Azert mynd azok , kyk vala myth zenwednek wr yſtennek akarattya zerent , az aldot hywſeghes teremtó̗nek ayanlyak hw̋ lelkó̗keth mynden yo teetemeenben .
Ewth Cap 
Az veeneket azerth , kyk ty kó̗ztetó̗k vannak , keerem , veeló̗k eegyetembe megh veehenedet , es wr Jeſus Criſtus zenwedeeſynek {854} tanoya , ky es azon yewendó̗re megh yelenendó̗ dyczó̗ſegheenek reezeſó̗ytó̗ye , eelteſſeetek wr yſtennek yohayt , kyk ty kó̗zzó̗letó̗k wagyon , hozyayok lathwan nem eró̗zak ſem keetelen , de zabadon twlaydon czak yſten zerent , ſe gonoz nyereſeeghnek okaerth , de akarat zerent ;
se wralkodaſkeppen az papok kó̗zet , de pelda zerēt , tellyes lelekkel leween az yohokhoz .
Wgy  hogy mykoron megh yelenendyk az paztoroknak feyedelme , akoron veegyetek az erek dyczó̗ſeghnek megh herwathatatlan koronayath .
Azonkeppen keerem az yffyakat , hogy enghedelmeſek legyenek ah veeneknek .
Myndnyayan azert egymaſhoz alazatoſſaghgal leegyetek ; mert az keweelyeknek wr yſten ellenek aal , az alazatoſoknak kedeegh malaztot aad .
Alazyatok megh azert ty magatokat wr yſtennek hatalmaz kezee alaa , hogy ffel magaztaſſon tyteketh hw̋ megh latogataſanak ydeyn .
Mynden zorgalmatoſſaghtokat hw̋ reaya vethween , mert gongya vagyon hw̋neky ty rolatok .
Yozanok legyetek es vygyazyatok , merth az thy ellenſeghtek pokolbely erdegh , mykeppen az ordoyto orozlan kewrw̋l kerengh , kereſween kyt megh maryon ;
kynek ereſſen ellenee allyatok hythben , twdwan azon keent zenwedny , mellyet tynektek teezē ez vylagon .
Mynden malazthnak kedeegh wra yſtene , ky hyvot tyteketh az erek dyczó̗ſeghre , kyk maſtan Criſtuſban egy keweſet zenvettek , kyth ennen maga megh confirmal , es {855} megh ereſſeyth .
Kynek dyczó̗ſſeegh leegyen es hatalmaſſagh mynd erekkw̋l erekke .
Amen .
Wr yſtennek zent malaztya legyen veletek , es az hw̋ zent lelke lakozyeeth ty bennetek , kyk mynd eeltek my vrwnk Jeſuſban Criſtuſban .
Amen .
Eth veeghezyk el zent peter apoſtolnak elſe lewelee , vrnak aſdot zent hyreewel 
Amen .
Ymaran el kezdetyk maſod lewele .
Elſew Cap 
Symon peter , wr Jeſus Criſtuſnak zolgaya es apoſtola , azoknak  kyk my welw̋nk ygyenló̗ hytet vettek my yſtenenknek , es my ydwezeytenknek wr Jeſus Criſtuſnak ygaſſaga zerent .
Malazt es bekeſſeegh ty bennetek be tellyeſeggyek , wr yſtennek es my wrvnk Jeſus Criſtuſnak yſmeretybe .
Yme mykeppen myndent adot mynekw̋nk , hw̋ yſtenſegheenek erey zerent  kyk mynd az erek eelettre es kegyeſſegre adathwan vannak , hw̋ zēt yſmeretyre zerent , ky mynket hw̋ thwlaydon dyczó̗ſeegheere es yozagara hywot , kyknek myatta nagyokat es dragalatoſokath ygyerth mynekw̋nk , hogy annak myatta az hw̋ yſteny termeezetyben rezeſek leennenk , el tawoztathwan az gonoz kywanſaghnak romlando votat  ky ez vylagon vagyon ;
ty azerth veſſetek mynden zorgalmatoſſagoth {856} reaya eró̗th zolgaltathwan hw̋neky az ty hytetekben , ereſſeghben kedegh twdomant , twdomanban kedeegh zenwedeteſſeegheth , zenwedeteſſeghben kedegh bekeſſeegh zenwedeeſth , zenwedeeſben kedeegh kegyeſſeghet , kegyeſſeeghben kedeegh atyaffywy zeretetó̗t , zeretethben yſteny zerelmeth .
Ha mynd ezek tybennetek nylwan le̋endnek es bewó̗lkó̗dennek , ſem yreſſen , ſem gymeſczeſſeegh== ==nelkyl nem leeznek az my vrwnk Jeſuſ criſtuſnak yſmeretyben .
Kyben kedeegh mynd ezek el fogyathkozannak , vak az  es czonka , es el felethkó̗zó̗t hw̋ megh aggoth byneynek tyzttwlatyokrol .
Mynek okaert , zerethó̗ atyamffyay , annewal nagyob gondot vyzellyetek rola , hogy az ty mywelkó̗deteknek myatta teegyetek byzonoſſaa az ty hywataltokat es valaztaſtokat : ha ezeketh teezytek , nem veethkeztek vala mykoron .
merth ezenkeppen bewſegghel be zolgaltatyk tynektek my vrwnk es ydwezeytenk Jeſus Criſtuſnak erek orzaganak be ffeerkó̗zety .
Mynek okaert akarlak koronkeed tyteket ynteny mynd ezekró̗l , yollehet twdoſokat es ereſſeketh ezen ygaſſaghban .
Igazan alloyttom azerth , myglen ez gyarlo haylokban vag̋ok , en ynteeſſemmel tyteket ffel tamazttanom , merth byzonyoſ vagyok benne , hogy hamar leegyen ez en haylokomnak megh feſleeſſe , kyt az en vram Jeſus Criſtuſ es megh yelentet ennekem .
Azert gondot vyſelek rola , hog̋ holtom vtan es megh emlekó̗zyetek rola .
Mert {857} nem twdatlan bezeedet kó̗wethween , hyrre tettek tynektek my vrwnk Jeſus criſtuſnak ereyth , yozaghat , es yſmeretyth , de mykeppen az nagyſagoſ hatalmaſſaghnak meg yſmerth hyrdetó̗y .
Mykoron veen atya yſtentw̋l tyzteſſeghet es dyczó̗ſſeghet , ellyen nemw̋ hw̋ rea zallo zowal az nagyſagos dyczó̗ſſeegbó̗l : Ez az en zerethó̗ ffyam , kyben ennekem kellemeteſſeghem vagyon , hw̋tet halgaſſagos .
Es ez zozatot my hallottok menybó̗l alaa zalwan , mykoron vonank hw̋ vele az zenth heegyen .
Es vagyon proffetak myat mondot bezeed es , kynek yol teezytek  ha hyztek , mykent az vylagoſoyto zewethnek homalyos helyen , myke ek elette az nap ffel kellyen , es az haynal cyllagh ffel tamagyon ty zywetekben ;
azt yeleſben ezetekbe veven , hogy nem mynden yraſnak yewendó̗ mondaſa twlaydon bewtw̋== ==zerent valo magyarazattal nem leezen ;
mert nem embery akarath== ==zerent yew̋t vala  mykoron az proffetalas , de zent leleknek yhleſſebó̗l zoltanak mȳd az yſten embery .
Maſod Cap 
Myndazonnal voltanak hamys proffetak es az neep kó̗zó̗th , mykeppen ty kó̗ztetek es leeznek hazwgh meſterek , kyk ez hythben vezedelemnek kó̗wethſegheet be hozyak , es az wr yſtent , ky hw̋ket megh valtotta , meg tagaggyak , harmaſagos karhozatot hozwan hw̋== ==magokra .
Es ſokan kó̗wetyk az hw̋ gyalazatoſſagokat , kyknek myatta {858} az ygaſſaghnak wta megh karomlattatyk ;
es ſokat hw̋ hamyſ bezeedeknek myatta feſweenſegre gyeytekó̗znek , kyknek hw̋ yteelettyek ymaran reghen el kezdetó̗th , es az hw̋ vezedelmek nem zwnnyadoz .
Merth ha az wr yſten az veethkó̗zó̗t angyaloknak nem enghede , de mynd kó̗tó̗zwen pokorra adaa hw̋ket alaa vonny , kenzaſnak yteeletyre tarttathny ;
es az elſe teremtet vylaghnak nem enghedee , de Noenak nyolczad ygaſſaganak hyrdetteeſſeeth megh otalmazaa , az gonoz tewó̗k vylagara vyz ezenth hozwan ;
es annak vtanna Sodomanak Gomorranak varaſyth hamwaa teewen , es el bwroytwan el karhoztataa , azoknak peldayokra vethween , kyk mynd yewendó̗re kegyethlenw̋l czelekó̗dween , es az megh nyomoroytot ygaz lottot az athkozottaknak yryghſeghekbó̗l es fertelmes nyayaſſagokbol ky zabadoyttaa , ky yollehet tekeentet zerent es hallomas zerent ygaz vala , lakozwan azok kezó̗t , kyk naprol nappra az ygaz lelket alnokſagos teetemeenyekkel keenozz''ak vala : de twggya wr yſten az kegyes nepeket az keeſertethbó̗l ky zabadoytany ; az alnokokat kedeegh az yteelethnek napyara tartany keenzaſra , nagyoban kedegh azokath , kyk hw̋ teſtek wtan yarnak wndokſaghnak fertelmes kywanſagaban , byrodalmat kedeegh megh wtalnak , vakmeró̗k , ennenmagoknak kellemeteſek , hamyſſ tanwſagokat nem feelnek be hozna karomlaſth zereſween ;
hol oth yllyk twdny , mywel az mennyey angyalok {859} azoknaal ereſſebbek es hatalmaſbak legyenek , meegh ſem zereznek ennen magok ellen athkozot yteeletó̗th .
Ezek kedegh , mykeent oktalan allatok , hw̋ termeezetek zerenth erek foghſagra es azok vezedelmekre , kyk mynd twdathlanok hw̋ karomlaſokban hw̋ romlandoſagokban erekke el veznek ;
az hamyſſaghnak ywtalmaath veeven , gyenyerw̋ſeghnek aloythwan ez napy fertelmeteſſeeghnek es bynnek enyelyw̋leteſſeegheeth , mynden gyenyerw̋ſeegghel egyeleythween hw̋ lakozaſokath palazolkodwan ty veletek ; hw̋ zó̗mó̗keth be tellyeſeythween gonoz kywanſaggal es zenethlen valo bynnel ; megh czalwan hw̋ alhatatlan lelkó̗keth , hw̋ zywó̗k mynden feſweenſegre keez , athkoztaknak ffyay , el hagywan az ygaz wtat mynd el teewettenek , kó̗wethwen Boſorbely Balaamnak tanw̋ſagat , ky alnokſaghnak ywtalmat zerethee , leen kedegh ennen maga hw̋ bolondſaganak megh feddó̗ye , hw̋ alatta valo nema barom allat embery zowal zolwan , meg tylttaa az proffetanak eztelenſegheet .
Mynd ez eellyenek mondathnak vyz== ==nel kyl valo kwth ffew , es zel wez myath haborgato homaly es feelhó̗ , kyknek tartatyk az pokolnak hw̋ ſetethſeeghe ;
mert keweeſſeghbó̗l hewſagot zolwan , teſty nyawalyaſſaghnak gyenyerw̋ſeghy myath megh czallyak azokath , kyk egy keweſtennee hattra meentenek , kyk azok tewó̗lgheeſben nyayaſkodwan ; zabadſagot ygyeerwen hw̋nekyk , mykoron meegh hw̋k {860} es romlaſnak zolgay leegyenek , mert valaky  kytw̋l megh gyeztetyk , annak ottan zolgaya lezen .
Ha azert ymaran hattra hantatok ez vylaghy fó̗rtelmeteſſeghó̗keth my vrwnknak es ydwezeytenk Jeſuſ Criſtuſnak yſmeretybe , azert  kyk eſmegh azokban egyelednek , megh gyeztethnek , leeznek azerth az ollyannak hw̋ vtollya gonozbak az elſó̗knel ;
de yob volth vona az ollyanoknak megh nem yſmerny az ygaſſaghnak wtath , honnem yſmerethnek vtanna azokbol hattra terny , kyk hw̋nekyk zent paranczolath zerent adatoth .
Mert reayok eerkó̗zó̗th az byzon pelda bezeednek mondaſa : Az beſtye terween az hw̋ ky okadaſara , es az dyzno megh feredwen az ſaarnak poczateekayaban .
Harmad Cap 
Ime ez maſod lewelet yrom tynektek , zerethó̗ attyamffyay !
kyben ffel yndoytom ynthween az ty zerelmes elmeeteketh : hogy megh emlekezyetek azokrol , kyk mondwan vannak tynektek az zent proffetaktwl , az zent apoſtoloktwl , ty meſtertektw̋l es ydwezeytenktw̋l .
Azth elezer ezetekbe veveen : hogy yewnek ydó̗nek vtolſo rezyben czalardſaghban ewtó̗zet czwffok , hw̋ twlaydon gonoz kywanſaghynak bolonſaghyban yarwan , es mondwan : Hol vagyon vrnak ygyerety , awagy yewetely ?
Mert myerth az reghy atyak mynd megh holtanak , mynd azonkeppen veeghezyk el ez vylagh kezdettw̋l foghwa .
Nem twggyak azok , kyk ezth velyk , {861} hogy elezer az eghek leenek , annak vtanna az vyzbó̗l az feld , es az vyzen yarwan az yſtennek ygheye , kynek myatta azon vylagh vyz aradaſa myat el vezee ;
az meennyek kedegh , kyk maſtan vannak , es az feld , azon ygheenek myatta ylteteenek megh , tyzre tartathwan az vtolſo yteelethnek napyara , gonoz neepeknek vezedelmó̗kre .
Ez eegy kedeegh  akarom , hogy megh twggyatok  zerethó̗ attyamffyay !
hogy eegy nap wr yſtennel annee , mynth ezer eztendó̗ , es ezer eztendó̗  mynt eegy nap .
Nem keeſlely megh wr yſten az hw̋ fogadaſaath , mykeppen nekyk aloyttyak , de bekeſſegghel czelekó̗dyk ty erettetek , nem akarwan vala kyketh el vezny , de myndent penitenciara terny .
El yew kedegh wrnak hw̋ napya , mykenth az orw ; kyben mynd az eghek nagy hertelen el mwlnak , az eeltethó̗ allatok kedeegh hewſegh myat el olwadnak , az feld kedeegh , es kyk mynd hw̋ raytta vannak , megh eeghnek .
Mynek okaerth myndenek el olwadandok , mynemw̋knek kel tynektek lennetek zenth nyayaſſaghban es kegyes dolgokban , varwan es ſyethween wr yſtennek yewendó̗ napyara , ky myat az eghek ffel gywladwan el olwadnak , es az eeltethó̗ {862} allatok hewſeghnek myatta el zaradnak .
Azerth wy mennyeket es wy feldet mynd hw̋ fogadaſawal varwnk , kykben ygaſſagh lakozyk .
Mynek okaerth , zerethó̗ attyamffyay !
mynd ezeketh varwan , eenczelkó̗ggyetek zepletelen es tyztan leelettethny hw̋ elette mynden bekeſſeghben ;
es my vrwnk Jeſuſban Criſtuſban , vaaraſaban , vethwen ty ydweſſeghteket , mykeppen az my zerethó̗ atyankffya pal apoſtol es , hw̋neky enghedet malaztos twdomanya zerent , yrth tynektek ; mykeppen az teb epiſtolaynak rezyben es , zolwan hw̋ bennek mynd ezekró̗l , kykben vannak hw̋ bennek nemeellyek nehezek ertelemre , kyket az twdatlanok es az alhatathlanok megh nem erthween , gonozwl magyaraznak , mynt eegyeb yraſokath es , hw̋ vezedelmó̗kre .
Ty azert , zerethó̗ atyamffyay !
ezeket mynd yo veegre erthwen , ewryzyetek magatokat , hogy az twdatlanoknak tewelgheſekben be eſwen , ez hyttw̋l el zakaggyatok .
Newekó̗ggyetek azert malazthbā es wr Jeſuſnak yſmeretybe , kynek dyczó̗ſeegh legyen mynd erekke 
ām .
Eeth veeghezyk el zent pether maſod epiſtolaya , ām .
{863} Eth kezdetyk el zenth Janos apoſtolnak epiſtolaya 
Ky vala kezdettw̋l foghwa , kyth hallottwnk , kyth lattwnk my zemw̋nkkel , kyth neezttw̋nk , es my kezw̋nk yllette , az erek eelethnek ygheyeeró̗l , es az eeleth megh yelentetó̗th , es lattok , es byzonyoyttyok , es hyrdettyek tynektek az erek eeleteth , ky vala atyanal , es megh yelenth mynekw̋nk ,
kyt lattwnk es hallottwnk , azt hyrdettyek ty nektek , hogy ty es tarſſaſſagot tarczatok my velw̋nk , es az my tarſſalkodaſwnk legyen atyawal es hw̋ ffyawal , wr Jeſuſ Criſtuſſal .
Azerth es yrw̋nk tynektek , hogy ew̋rw̋llyetek , es az ty eremetek tellyes legyen .
Ez azert , kyt en hyrdetek , kyt hw̋ tw̋le hallottwuk , es megh yelenttyek tynektek : Mert az yſten vylagoſſagh , es ſemy ſetethſeeg nynczen hw̋ benne .
Ha mondangyok , merth tarſſaſſaghwnk vagyon hw̋ vele , es ſetethſeghben yarwnk , hazwdwnk , es ygaſſagot {864} nem teezw̋nk .
Ha kedegh vylagoſſaghban yarwnk , mykeent hw̋ es vylagoſſaghban vagyon , tarſſaſſagot tarttwnk egy maſhoz , es az hw̋ zēt ffyanak , wr Jeſuſ Criſtuſnak veere megh tyztoyth mynketh mynden bynw̋nkbó̗l .
Ha kedegh mondangyok , mert bynw̋nk nynczen , my magwnkkat meg czallyok , es ygaſſagh my bennw̋nk nynczen .
Ha megh gyonnyok my bynw̋nketh , hywſeghes es ygaz hw̋ , hogy megh mynekw̋nk my byneynket , es meg tyztohod mynden ondokſaghbol .
Ha mondangyok , hogy nem veethkezttw̋nk , hamyſſaa teezyek hw̋tet , es az hw̋ ygheye my bennw̋nk nynczen .
En edes fyaczkaym , azt yrom tynektek , hogy ne veethkó̗zyetek .
De ha ky veethkó̗zendyk , zolzolonk vagyon az aldot atyanal , az ygaz wr Jeſus criſtus ; es hw̋ mynden my byneynknek megh boczatoya ; de nem czak {865} myenknek , de mynd ez vylaghnak .
Ennen es twggyok , mert megh yſmertek hw̋keth , hogy ha az hw̋ paranczolattyath megh tarttyok .
Ha ky mondangya , hogy yſmery hw̋tet , es az hw̋ paranczolattyat nem tarttya , hazwg az , es ygaſſagh hw̋ benne nynczen .
Ky kedegh az hw̋ mondaſat tarttya , byzon az ollyanban wr yſtennek zeretety tekeelletes , ennen twggyok , hogy hew benne vagywnk .
Ha ky mongya , hog̋ Criſtuſban lakozyk , azonkeppen kel yarny , mykeppen hw̋ yarth .
En zerethó̗ym !
nem wy paranczolatot yrok tynektek , de reghy paranczolatot , ky reghtw̋l foghwa volth ; az reghy paranczolath az yghe , kyth hallottatok .
Ymaran wy paranczolatot yrok tynektek , ky ygaz mynd hw̋ benne , mynd ty bennetek ; mert az ſetethſeghek ymaran el mwltanak , es az byzon vylagoſſagh ymaran vylagoſoythnak .
Ha ky ennen magat vylagoſſaghban mongya lenny , es hw̋ attyaffyat gyló̗ly , ſetethſeghben vagyon mynd addeglan .
Ky hw̋ attyaffyat zerety , vylagoſſaghban lakozyk , es tantorodaſ hw̋ benne nynczen .
Ky kedegh gyló̗ly hw̋ attyaffyat , ſetethſeghben vag̋on , es ſetethſeghben yaar , es nem thwd howa menny , mert az ſetethſeghek megh vakoytottak hw̋ zemeyth .
Yrok tynektek , fyaczkaym !
merth megh boczattathnak tynektek bynetek az hw̋ neweerth .
Yrok tynektek , atyak !
mert megh yſmerteetó̗k azth , ky eredettw̋l foghwan vagyon .
Yrok tynektek , yffyak !
mert megh gyezteetek az gonozth .
{866} Yrok tynektek , aproczkaak !
mert megh yſmerteetó̗k ty atyatokath .
Yrok tynektek es gyermeczkek !
mert ereſſek vattok , es yſtennek ygheye lakozyk ty bennetek , es megh gyeztetó̗k az gonozth .
Ne akaryatok zerethny ez vylagot , ſe azokath , kyk ez vylagon vannak .
Mert vala ky ez vylagot zerety , nynczen atyanak zeretety hw̋ benne .
Mert mynden  vala my ez vylagon vagyon , awagy teſty gonoz kywanſagh , awagy zemnek mohlalatoſſaga , awagy eelethnek kewel vota , ky nynczen atyatwl , de ez vylaghtwl .
De ez vylagh es el mwlyk , hw̋ kywanſaga es ; vala ky kedegh wr yſtennek akarattʼʼat teezy , erekke megh marad .
Fyaczkaym !
ymaran vtolſo hora vagyon ; es mykeppen hallottatok , merth anticriſtus el yewth , ymaran anti criſtus reezere ſokan vannak ; ennen twggyok  hogy wtolſo hora vagyon .
My kó̗zzó̗lyw̋nk valanak , azaz valaztaſ== ==szerēt , de nem valanak my kó̗zzó̗lyw̋nk , az az megh maradaſ== ==zerent , mert ha my kó̗zzó̗lw̋nk voltanak voltanak vona , meg marattanak vona my velw̋nk ; de hogy nylwan legyenek , mert nem mynd my kó̗zzó̗lw̋nk vannak .
Tynek azert yſmerettek vagyon az zent wrtwl , es myndent twttok .
Nem yrttā kedegh tynektek , mykeent twdathlanoknak az ygaſſagrol , de mykent hw̋tet yſmeró̗knek , de myert mynden hazwgſak nynczen ygaſſaghbol .
Kyczoda az hazwgh , hanem czak az  ky azth tagaggya , hogy Jeſus nem vona Criſtus ?
Ez az anti criſtus , ky {867} tagaggya atyat es fywth .
Mynden  ky fywth tagaggya , hat attya es nynczen , ky az fywth vallya , annak atya es vagyon .
Ty kedegh  kyt hallottatok kezdettw̋l foghwa , az bennetek megh maraggyon ; merth ha ty bennetek megh maradand  kyt hallottatok kezdettw̋l foghwa , tehat mynd atya mynd ffyw tybennetek megh marad lakozwan , es ty hw̋ bennek .
Ez azerth az ygyeereth , kyt hw̋ megh ygyeerth mynekw̋nk , erek eleteth .
Ezeket yram tynektek azokrol , kyk el hytethnek tyteketh .
Ty kedegh az zent lelket , kyt hw̋ tw̋le vettetó̗k , lakozyeek tybennetek , es ſemy zykſeghtek nynczen , hogy vala ky tanohon tyteketh ; merth az hw̋ adomanya megh tanoyt tyteketh myndenró̗l , es ygaz ez , es nē hazwgſſagh , azert mykeppen megh tanoytot tyteketh , azonban maraggyatok megh .
Azert meegh es mondon , edes ffyaczkaym !
maraggyatok megh hw̋ benne , hogy mykoron megh yelenendyk , byzodalmwnk legyen , es megh ne zegyeneggyw̋nk hw̋ tw̋le , mykoron el yewó̗nk .
Ha azt twggyatok  mert ygaz , azth es twggyatok , merth mynden ky ygaſſagot teezen , hw̋ tw̋le zyletó̗th .
Harom Cap 
Laſſatok mynemw̋ zeretetó̗t adot mynekw̋nk atya wr yſten , hogy yſtennek ffyaynak newezteſſw̋nk , es legyw̋nk .
Annak okaerth ez vylag nem yſmer mynketh , mert hw̋tet ſem yſmery .
En zeretó̗ym !
ymaran mynd yſtennek ffyay vagywnk , de meegh {868} megh nem yelent , mynemw̋ lezw̋nk .
Azth kedegh veellyó̗k , merth mykoron  yelenendyk , hw̋ hozya haſonlatoſok lezw̋nk ; mert megh lattyok hw̋tet votakeppen .
Es mynden  kynek eellyen remeenſeghe vagyon , megh zentó̗ly ennenmagat , mykeppen hw̋ es zenth .
Mynden  valaky bynt teezen , az alnokſagot es tezen , merth az byn alnokſagh .
Azt es twggyatok , merth hw̋ azert yeleneek megh , hogy az bynt el veennee , es byn hw̋benne nynczen .
Azert mynden , vala ky hw̋benne lakozyk , nem veethkó̗zyk , es mynden  ky vethkó̗zyk , nem lattya , ſem yſmery hw̋tet .
Fyackaym !
ſenky tytó̗keth megh ne czallyon .
Vala ky ygaſſagot tezen , ygaz az , mykeppen hw̋ es ygaz .
Ky bynt teezen , ó̗rdeghtw̋l vagyon , mert kezdettw̋l foghwa veethkó̗zyk az erdegh .
Azert yeleneek megh az yſtennek ffya , hog̋ meg feycze az erdegnek teetemeenyeth .
Mynden  ky yſtenttw̋l zyletet , bynth nem tezen , mert az hw̋ maghwa ennen magaban lakozyk , es nem vethkó̗zhetyk , merth yſtenttw̋l zyletó̗th .
Eeth yelentethnek megh az yſtennek ffyay , es az erdeghnek hw̋ ffyay .
Mynden  ky nem ygaz , nynczen yſtenttw̋l , sem az  ky nem zerethy hw̋ attyaffyath ;
merth ez az hyrdetees , kyt hallottatok kezdettw̋l foghwa , hogy zereſſetek egymaſth , nem mykeppen kayn , ky gonozttwl vala , es megh ó̗lee hw̋ attyaffyat .
Es my oka  hogy megh ó̗lee hw̋tet .
Mert az hw̋ mywelkó̗dety gonozok valanak , hw̋ attyaffyaee kedeegh {869} ygazak .
Azert ne czodallyatok , attyamffyay , ha gyló̗l tyteketh ez vylagh .
My twggyok , merth ky veetettw̋nk az halalbol eelettre , merth zerettyek atyankffyath .
Ha ky nē zerety , halalban lakozyk .
Mynden , ky gyló̗ly hw̋ attyaffyat , gylkos az ; de twggyatok , hogy egy gylkos es nynczen magaban megh maradando erek eeletre .
Ebben yſmertek megh yſtennek hozyank valo zerelmeeth , merth az hw̋ lelkeeth my erettw̋nk vethee ; hogy my es kywe veſſek my attyankffyay erth az my lelkw̋nkketh .
Ha kynek ez vylaghy yozaga le̋end , es latangya hw̋ attyaffyat zykſeghen lenny , es be rekeztendy hw̋ taghyayth hw̋ elette : hogy lakozyk yſtennek zeretety az ollyanban ?
En edes ffyaczkaym !
ne zereſſw̋nk bezedw̋nkkel czak , es nyelwó̗nkkel , de mywelkó̗dettel es ygaſſaggal .
Eebben yſmerhettyek megh , hogy ygaſſaghbol vagywnk , es az hw̋ zyneenek elette zeretettre hayttyok az my zyw̋nkket .
Mert ha meg feddend mynket az my zyw̋nk , twggyatok  hog̋ nagyob yſten az my zyw̋nknel , es myndenth yſmer .
Zerethó̗ ffyam !
ha az my zyw̋nk megh nem feddend mynket , byzodalmw̋nk vagyon yarwlny yſtenhez , es vala myth keerendw̋nk hw̋ tw̋le , veezyek , merth az hw̋ paranczolattyat tarttyok , es azokath teezyek , kyk hw̋ elette kellemeteſek .
Az kedegh az hw̋ paranczolattya : hogy hyggyw̋nk az hw̋ zent ffyanak neweeben ; es zereſſek egy maſth , mykeppen hw̋ megh paranczolta mynekw̋nk .
{870} Es ky az hw̋ paranczolattyath tarttya , hw̋ benne lakozyk , es az megh hw̋ benne ; es eennen twggyok  hogy my benw̋nk lakozyk , az hw̋ zent lelkeebó̗l , kyth mynekw̋nk adoth .
Negy Cap 
En zerethó̗ ffyam !
ne akaryatok mynden leleknek hynny , de keerſerczetek megh az lelket  ha yſtenttw̋l vagyon ; merth ſok hazwgh proffetak yettenek kywe ez vylagra .
Azert ebbó̗l yſmertetyk megh az yſtennek lelke : Mynden lelek , ha ky vallya my wrwnk Jeſuſth Criſtuſth teſthben el yewt lenny , yſtenttw̋l vagyon az .
Es mynden lelek 
ky megh feyty wr Jeſuſth , yſtenttw̋l az nynczen , az azerth Anticriſtus , kyró̗l hallottatok , merth el yewt , es ymaran ez vylagon vagyon .
Ty kedeg yſtenttw̋l vattok  fyaczkaym , es megh gyezteetek hw̋tet ; merth nagyob az  ky ty bennetek vagyon , honnem ky ez vylagon .
Azok ez vylaghbol vannak , annak okaerth ez vylaghbol zolnak , es ez vylag hw̋ket halgattya .
De my yſtenttw̋l vagywnk .
Vala ky yſtent yſmery , az halgat mynket ; de ky yſtenttw̋l nynczen , nem halgat mynket es ; ezekbó̗l yſmerhettyek megh az ygaſſaghnak hw̋ lelkeet , es tewó̗lgheeſnek lelkeeth .
En zerethó̗ ffyaczkaym !
zereſſek my egymaſth , merth az zeretet yſtenttw̋l vagyon .
Es mynden  ky maſth zeret , yſtenttv̋l zyletó̗t , es yſmery yſtenth .
Ky maſt nem zeret , nem yſmery yſtent ; mert {871} az yſten zeretet .
Ebbó̗l yelent megh yſtennek zeretety my benw̋nk , merth az hw̋ eggyetlen egy ffyat ez vylagra boczatta , hogy eellyw̋nk hw̋ myatta .
Ebben vagyon az zereteth ; nem hogy my eleeb zerettó̗k vona yſtent , de hogy hw̋ eleeb zeretó̗t mynket , es el boczatta hw̋ zent ffyat az my byneynknek megh boczataſara .
Zerethó̗ ffyam !
ha wr yſtent zeretó̗th mynket , mynekw̋nk kel egy maſth zerethnw̋nk .
Yſtent ſoha ſenky nem .
Ha kedegh egy maſth zerettyek , yſten my bennw̋nk lakozyk , es az hw̋ zeretety my bennw̋nk teekelletes lezen .
Ebbel yſmerhettyek megh  hw̋ benne lakozw̋nk , es hw̋ my bennw̋nk , mert ez ennen lelkebó̗l ayandekozot megh mynket .
Es my lattok , es vallyok , mert az aldot atya el kyldette az hw̋ ffyat , ez vylaghnak megh valtoyat .
Vala ky azert azt vallangya , hogy Jeſus yſtennek ffya , yſten hw̋ benne lakozyk , es hw̋ yſtenbe .
Es my megh yſmertó̗k , es hyzw̋nk az zeretethnek , kyt yſten tarth my bennw̋nk  Mert az yſten zeretet , es ky zeretethben lakozyk , yſtenben lakozyk , es yſten hw̋ benne .
Ennen vagyon  hogy az yſtennek zeretety teekelletes my bennw̋nk , hog̋ byzodalmw̋nk legyen az yteelethnek napyan .
Mert mykeppen hw̋ vagyon , azonkeppen my es vagywnk ez vylagon .
Feelelem nynczen az zeretethben , de az tekelletes zeretet ky rekezty az feelelmet ; mert az feelelemnek kynnya vagyon ; ky azert feelelmes , az nē tekelletes az zeretetben .
My azert zereſſek {872} yſtent , mert hw̋ eleeb zeretó̗t mynket .
Ha ky mondangya , mert zeretó̗m , es hw̋ attya ffyat gyló̗ly , hazwg az .
Mert ky hw̋ attyaffyat nem zerety , kyt laat , yſtent , kyt nem laat , hogy hogy zerethety ?
Azert eellyen paranczolatw̋nk vagyon yſtenttw̋l : hogy ha ky yſtent zerety , zereſſee hw̋ attyaffyat es .
Ewth Cap 
Mynden  ky hyzy  hogy az Jeſus Criſtus legyen , yſtenttw̋l zyletó̗t ; es mynd , ky azt zerety , ky hw̋tet zylte , zerety azt es , ky yſtenttw̋l zyletó̗t .
Ennen yſmerhettyek megh  hogy zerettyek az yſtennek zyló̗ttyt , mykoron yſtent zerettyek , es az hw̋ paranczolattyat teezyek .
Mert ez az yſtennek zeretety , hogy az ew paranczolattyat ó̗ryzyek , es az hw̋ paranczolaty nem nehezek ;
mynden azerth , vala ky yſtentw̋l zyletó̗t , megh gyezte ez vylagoth ; es ez az gyezedelem , ky ez vylagot mwgh gyezte , az my hytw̋nk .
Kyczoda azerth , ky megh gyezte ez vylagot , hanem az  ky hyzy  hogy az Jeſus yſtennek ffya ?
Ez az  ky yewt vyznek es veernek myatta , Wr Jeſus Criſtus , nem czak vyzbe , de vyzbe es veerbe .
Es lelek az , ky azt byzonoyttya , mert Criſtus az ygaſſagh .
Mert harmak vannak , kyk byzonſagot teeznek menyben : Atya , yghe es zenth lelek ; es ez harmak egy hw̋ allattyabā .
Es harmak vannak , kyk byzonſagot teznek ez felden : lelek , vyz , es veer ; es ez harmak egy .
Ha embereknek hw̋ byzonſagokat be veezyek , {873} yſtennek hw̋ byzonſaga annal nagyob ; mert yſtennek hw̋ byzonſaga az , ky nagyob ; mert byzonſagot teth az hw̋ ffyarol .
Ky azert hyzen yſtennek ffyaba , yſtennek byzonſaga vagyon hw̋ benne ; ky kedeg nem hyzē  hamyſſaa tezy hw̋tet , mert nem hyzen az byzonſaghnak , kywel byzonſagot teth yſten az hw̋ zent ffyarol .
Ez azert az byzonſagh , merth erek eeletet adot mynekw̋nk yſten ; es az erek eelet hw̋ ffyaban vagyon .
Kyneek az yſten ffya vagyon , eelete vagyon ; de kynek nynczen , annak eelete es nynczen .
Ezeket azert yrom ty nektek , hogy megh twggyatok , merth ymaran tynektek erek eelettek vagyon , kyk hyztek yſtennek ffyanak neweeben .
Ez azert az nagy byzodalom , kyt tarttwnk yſtenhez , mert vala myth keerendw̋nk hw̋ akarattya zerēt , megh halgat mynketh .
Es twggyok , merth megh halgat mynket vala myt kerw̋nk , twggyok azth es  merth keereſw̋nk vagyon , kyket keernw̋nk kel hw̋ tw̋le .
Vala ky twggya hw̋ attyaffyat vethkó̗zny nem halarra , keerre , es megh adatyk hw̋neky hw̋ attyaffyanak eelety nem halarra .
Vagyon halarra valo byn  es kyerth nem mondom  hogy vala ky ymathkozyeek .
Mynden alnokſagh byn ; es halarra valo byn .
Twggyok azth  hogy mynden , ky yſtenttw̋l vagyon , nem vethkó̗zyk , de az yſtennek zyleteeſe megh tarttya hw̋teth , es az gonoz nem yllety hw̋tet .
Azth es twggyok  merth yſtenttw̋l vagywnk , es mynd ez tellyes vylagh gonoſſaghban {874} vettetó̗th .
Azth es twggyok , merth az yſtennek ffya ymaran el yewth , es mynekw̋nk ertelmeth adot , hogy yſmeryek az byzon yſtenth , es hw̋ byzon ffyaban legyw̋nk .
Ez az byzon yſten es erek eeleth .
Edes fyaczkaym !
ewryzyetek megh magatokat az balwan ymadaſtwl .
Amen .
Eeth veghezyk el zent Janos elſew epyſtolaya 
Amen .
Zenth Janos maſod epiſtolaya .
Aldot ween , valaztoth azzonnak es hw̋ fyaynak , kyket en zeretó̗k ygaſſaggal ; de nem czak ennen magam , de mynd  kyk megh yſmertek az ygaſſagot , azon ygaſſaghert , ky tybennetek megh marad .
Legyen ty veletek malazth , yrgalmaſſagh , es bekeſſeegh atya yſtenttw̋l , es Jeſuſtw̋l Criſtuſtwl hw̋ ffyatw̋l ygaſſaghban es zeretetben .
Felette nagy eremem vagyon , hogy talaltam az the ffyayd kó̗zzó̗l yarwan ygaſſaghban , mykeppen paranczolatot vettw̋nk atyatwl .
Azerth keerlek ymaran teghed , yo azzon , nem vgy  mynt wy̋ paranczolatot yrwan teeneked , de kyt vettw̋nk kezdettw̋l foghwa , hog̋ zereſſek egy maſth .
Ez azert az zereteth , hogy az hw̋ paranczolattya zerent yaryw̋nk .
Az kedegh az paranczolat , hog̋ mykeppen hallottok kezdettw̋l foghwa , azonban yarywnk ; merth ſok czalardok yettenek ky ez vylagra , kyk nem vallyak wr Jeſuſth Criſtuſth {875} teſthben yewth lenny ;
ez az czalard , es anticriſtus .
Tekeenczetek megh tymagatokat , hogy el ne vezeſſeetek , kyt czelekó̗ttetó̗k , de hogy tellyes erdemeeth vegyetek .
Mynden  ky eló̗l yar , es megh nem marad Criſtuſnak twdomanyaban , annak yſtenee nynczen ; ky kedegh megh marad mynd atya , mynd fyw vagyon .
Ha ky ty hozyatok yewend , es ez twdomant vele nem hozangya , ne akaryatok hw̋tet ty hazatokba be fogadny , ſe ydwezletó̗t ne mongyatok hw̋neky .
Vala ky hw̋neky ydwezletó̗t mondand , kó̗zó̗ſkó̗dyk hw̋ gonoz myweſkó̗detybē .
Yme ky yelentettem tynektek  hogy wr yewetelynek hw̋ napyan megh ne zegyenw̋llyetek .
Ennel tebbet akarttam tynektek yrnom , de nem akaram lewelnek es teentanak atala ; merth remeenlem en magamat yewendó̗re tynalatok lennem , es zammal zatoknak zolnom , hogy az ty eremetek tellyes legyen .
Kó̗zó̗nnek teeneked te hwgodnak ffyay , valaztot azzon .
Amen .
Eth vag̋on veeghe zent Janos maſod epiſtolayanak .
Amen .
Zent Janos harmad epiſtolaya .
Megh vehedeth , Gaioſnak zerelmes attyaffyanak , kyth en zeretó̗k mynden ygaſſaghal .
En zerethew attyamffya ! ymathkozon , en the eerettem  hogy myndenekben yol yarz , es egheſſeghben vagy , mykeppen {876} yol czelekó̗dyk az the lelkó̗d ees .
Nagyon erwendeek en , mykoron az atyaffyak onnan yettenek vona , es az the ygaſſagodrol yo byzonſagot hoztanak vona , mynemw̋ ygaſſaghban yarz the .
Ennel nagyob malaztom ennekem nynczen , hogy mykoron hallom az en ffyaymath ygaſſaghban yarny .
En zeretó̗ ffyam ! mynd hyw̋ſegghel tezed vala  myt mywelkó̗dó̗l az atyaffyakhoz , yeleſſen az zarandekokhoz , kyk byſonſagot tettenek az the zerelmedró̗l mynd az zenth egyhazbelyeknek elette ; kyt yol teezed , hogy yſteneerth teezed ; merth az hew newe̋erth yewttw̋nk ede , ſemyth nem keerwen az ydeghen nemzetektw̋l .
Mynekw̋nk kedegh be kel fogadnw̋nk az ollyanokat , hogy eggywth vongyok az ygaſſaggal .
Netalantal yrttam vona az zent egyhaznak es , de Dyotrepes , ky az tyztó̗ſſeghet zerety hw̋ benne vyſelny , nem fogad mynket be .
Annak okaerth ha oda yewendek , nylwan megh feddē az hw̋ gonoz teetemeenyeth , kyket tezen , gonoz bezeedywel czaczoghwan my reank , oly mynt ezek hw̋neky eleghek nem vonanak , sem az atyaffyakat be nem fogaggya , azok es , kyk be fogaggyak , megh tyltya , es az egyhazbol ky hannya .
En zerethó̗ ffyam ! az gonozt te ne kó̗weſd , de azt  ky yo .
Vala ky yol czelekó̗dyk , yſtenttw̋l vagyon ;
ky gonozwl czelekó̗dyk , nem lattya yſtenth .
Demeternek byzonſagh adatyk myndenttw̋l , meegh az zent egyhaztwl es , de meeg my es byzonſagot teezwnk ;
{877} es twdod , hogy az my byzonſagwnk ygaz .
Tebbet akarttam teeneked yrnom , de ne akarttā lewelnek es teentanak myatta .
Aloytom kedegh , hogy hamar megh lathlak teghedet , es eg̋mas zayawal zolwnk {878} egybe .
Bekeſſeeg te veled .
Kó̗zó̗nnek teeneked te baratyd , kó̗zó̗ny te es my baratynknak zemeely zerent .
Amen .
Eth vagyon veghe zenth Janos harmad epiſtolayanak .
Amen .
{879} Jvdas Apoſtol 
JVdas apoſtol , wr Jeſus criſtuſnak zolgaya , Jacabnak kedegh attyaffya , azoknak , kyk atya yſtenben vannak  zerelmeſeknek , es Jeſuſban criſtuſban valaztottaknak , es hywataloſoknak .
Yrgalmaſſagh tynektek , es bekeſſeegh es zeretet megh bewelteſſeegh .
En zeretó̗ym ! mynden zorgalmatoſſagom volt tynektek yrnom ty kezenſeghes ydweſſeghtó̗kró̗l felette vyaſkodny ez egyzer ffel vett hyteerth .
Mert enneehan nepek be ytó̗ttenek , kyk meegh reghen be yrattanak az alnokoknak hw̋ yteeletó̗k kó̗zzee , my vrwnknak hw̋ malaztyat el valtoztathwan hw̋ gonoz elettyeknek zepleſſegheere , es myndennek wrat , my wrwnk Jeſuſt , meg tagadwan ,
ynthlek azert tyteket , myert ymaran myndet twttok , mert wr Jeſꝰ ez nepet {880} egiptomnak fó̗ldebó̗l ky zabadoyttaa , annak vtanna  kyk nem hyweek , mynd el veztee .
Az angyalokath es , kyk megh nem tartaak az hw̋ vraſſagokat , de az hw̋ haylokokat el hagyak , az nagy yſtennek yteeletyre erekke valo kó̗telekben az ſeteth kó̗dben hagyaa megh tartathny .
Azonkeppen Sodoma , es Gomorra , es hw̋ kó̗rw̋le valo varaſok azon modon zepleſſeghben eelwen , es maſ teſth vtan bagozwan , peldawl vetteteenek erekkee valo tyznek keennyat zenwedwen .
Azonkeppē ezek es  yollehet hw̋ teſtet fertelemre boczattyak , byrodalmat kedeegh megh wtalnak , es az felſſeghet meg karomlyak .
Mykoron Myhal archangyal az erdegghel vetekó̗dneek Moyſeſnek teſteeró̗l , nem mereezlyeek yteeletet {881} vethny az karomlaſnak , de monda : Paranczollyon teeneked wr yſten .
Ezek kedegh yollehet ſemyt ne twggyanak , megh es karomkodnak ;
mynden kedeegh vala my termeezeth== ==zerent vagyon , mykeppen az oktalan allatok , azokban tó̗rethnek el .
Yay azoknak , kyk az gonoz kaynnak vtan yarnak , es Balaamnak tewelghó̗ ywtalmaban eſtenek , es Koreenak ellen tartaſan ragazkottanak .
Ez eellyenek vannak hw̋ lakozaſokban fertelmes vendeeghó̗k , mynden feelelem== ==nel kyl ennen magokath eeltethween , vyz== ==nel kyl valo kó̗d , ky czak az zeel myath forgattatyk , gymelcz== ==nel kyl valo meddw̋ ffaak , kethzer holtak , tó̗weebó̗l ky dewltek ;
tenghernek kegyethlen haaba , taytekozwan hw̋ gyalazatoſſagokath , tewó̗lghó̗ Cyllagok , kyknek az ſetethſegheknek erek haborwſaga tartatyk , mynd erekkw̋l erekkee .
Proffetalth kedeegh mynd ezekró̗l heted yz adamnak vtanna Enok , mondwan : yme el yew vr yſten hw̋ ezerzer valo zentywel , yteeleteth tenny myndennek ellene , es megh feddey mynd az kegyethleneketh mynden hw̋ kegyethlenſeegheknek mywelkó̗dettyekbó̗l , kykben kegyetlenw̋l czelekó̗ttek , es myndenekbó̗l  kyketh kemeenyen zoltanak wr yſten ellen az kegyetlen byneſek .
Ez eellyenek az panazlo morgook , hw̋ kywanſagokban yarwan .
Es az hw̋ zayok koronkeed keweelſegheth zool , czodalkozwan zemeelyeken , nyereſeghnek okaerth .
Ty kedeegh , zerelmes attyamffyay !
emlekó̗zyetek {882} megh az bezeedekró̗l , kyk my vrwnk Jeſus Criſtus apoſtolynak atalok mondwan vannak , kyk mynd megh mondottaak tynektek , hogy mywel ydenek vtolſo , yewnek czw̋ffok , hw̋ gonoz kyvanſagok wtan yarwan mynden bynnek kegyethlenſeegheben .
Ezek azok , kyk magoknak valazttyak ennenmagokat , oktalanok , mynden lelek== ==nel kyl .
Ty kedeegh , zerethó̗ attyamffyay !
felette eppeythwen ty magatokath ez my zenthſeghes hytw̋nknek , koronkeed zenth leelekben ymathkozwan , tymagatokath yſtennek zerelmeeben zepletelen tarczatok , varwā my vrwnk Jeſuſnak Criſtuſnak yrgalmaſſagat eerek eeletre .
Ezeketh kedegh feggyeetek megh ymaran megh yteelteketh ; azokath kedegh ydwezeyczeetek , ky ragadwan az erek tyzbó̗l ; eegyebeken kedeegh kenyerw̋llyetek mynden feelelemben , gyw̋ló̗lwen mynd azonnal az teſtet zerenth valo megh zepleſedet kenteſth .
Annak kedeegh , kynek hatalma vagyon tyteketh mynden bynttw̋l megh tartany , es helyheztethny hw̋ dyczó̗ſeghes zenth zyneenek elette zepletelen , ffel magaztatwan my vrwnk Jeſuſnak Criſtuſnak el yewetelynek napyan , twlaydon yſtennek , my ydwezeytenknek , es azon my wrwnknak Jeſuſnak criſtuſnak myatta , erek dyczeſſeegh , nag̋ſagh , vraſſagh es hatalmaſſagh mynden vylagoknak elette , es maſtan es mynd erekkw̋l erekke .
Amen .
Eth veegheztetyk el zenth Judas apoſtolnak epiſtolaya .
Amen .
{883} INcipit Apokalypſis Johannis apoſtoli Etth el kezdetyk zent Janos ewangeliſtanak lataſaarol valo kenyw̋ , kyth wrwnk Jeſꝰ xp̄us a== ==zenth ewangeliomnak byzon vallaſa zerenth mynd az teb apoſtolok kó̗zó̗th fellyeb zerete , kyt az veegh vaczorant meellyeen hagya nywgodny , es kynek ew zent annyaath fywl hagyaa ew halala koron az magaſſ zenth kerezthffanak alatta , kyben megh yelenthee ew nagy zenthſeeghes zerelmenek yegyeeth .
Elſew Cap 
Vr Jeſus xp̄us yelenethy , kyt ewneky ada wr yſten nylwan megh yelenteny ew zolgaynak , kyknek hamar be keel telnye , es megh yelentee el kyldween ew angyalatwl ew zolgayanak Janoſnak , ky byzonſagot teen Iſtennek ygheeyeeró̗l , es Jeſuſ xp̄uſnak byzonſaga vala  kyket mynd lataa .
Bodogh  ky olwaſſa es halgattya ez yevendew mondaſnak {884} ygheyth , es tarttya azokat , kyk ew benne yrwan vannak ; merth az ydew kó̗zel vag̋on .
Janos yr heeth egyhazaknak , kyk aſyaban vannak .
Malazth tynektek es bekeſſeegh az wr Iſttenttw̋l , ky vagyon , ky vala , es ky yevendew ; es az heet zent lelkó̗kttw̋l , kyk az ew zekynek elette aalnak ; es Jeſuſtwl xp̄uſtwl , ky hyw tano , hallottaknak elſew zylette , es feldy kyralyoknak feyedelme ; ky zerethe mynket , es ki tyztoyta my byneynkbó̗l ew zent veereben , es teen mynketh orzaggaa es papokkaa Iſtennek es ew zent attyanak ;
ewneky dyczewſeegh , es byrodalom mynd erekkw̋l erekkee .
Amen .
Ym el yew kó̗dó̗kkel , es megh lattya ewteth mynden zem , es kyk ewtet megh faghattaak ;
es ſyrattyaak magokat raytta mynden feldy nemzetek es .
Amen .
{885} En vagyok alffa es o , kezdet es veeghezet , azth mond wr Iſten , ky vagyon , es ky vala , es ky yewendew , myndenhato .
En Janos ty atyatokffya , es reezes nyomorwſaghban , es orzaghban es zenwedeteſſeeghben wr Jeſuſban xp̄uſban , valeek pathmos newó̗ zygethben , wr Iſtennek ygheeyeerth es Jeſuſnak byzonſagaerth .
Valeek lelky reewleſben eg̋ vaſaarnap napon , es halleek en wtannam nagy zozatot , mynth ha kyrtó̗leeſ vona , mondwan : Kyth latz , yryad be egy kenybe , es kylgyed az heeth egyhazaknak , kyk aſyaba vannak , effeſomba , Smyrnaba , pergamomba , tyatyraba , Sardiſba , Filadelffyaba es laodiciaba .
Es hattra fordwleek , hogy meg naam az zozatot , ky en velem zool vala ;
es lateek heet aranyas gyerttyatartokath , es ew kó̗zte haſonlatoſth embernek ffyahoz , ó̗tó̗zween papy rwhaba , es meg ewedeztethween aranyas partha ewel ,
ew feye kedegh , es hayzaly feyeerek valanak , mynt az feyeer gyapyw , es mynt az hoo , es ew zemey mykenth az tyznek langhya , es ew labay haſonlatoſok az tyzes vaſhoz , es ew zozattya  mykenth az ſok vyznek zwggaſa ;
es tart vala ew yoghyaan heet cyllagokath , es ew zayabol keth elew eleſſ tó̗r zarmazyk vala ky , es ew zyne , mykeent az feneſ  feenlyk ew ereyben .
Es hogy lattam vona ewteth , labahoz eſſeem  mynt egy megh holth ; es vetee ew yoghyaat en ream , mondwan : Ne akary feelny , en vagyok elſew es wtolſo , es eeló̗ ;
megh holtam vala , {886} es ym eeló̗k mynd erekkw̋l erekkee , es nalam vagyon mynd az halalnak , mynd pokolnak kwczay .
Yryad megh azert  kyketh lattal , es kyk meeg wgyan vannak , es kyknek hamar el kel yeny ezek wtan .
Az heeth cyllagoknak zenthſeghe , kyketh lataal en yogomon , es az heeth gyertatartook : az heet cyllagok heeth angyalok , es az heet gyerta tartok heeth egyhazak .
Maſod Cap 
Effeeſom bely egyhaz angyalanak yrd azth : ezt mong̋a , ky heeth cyllagokath tarth ew yoghyan , ky yaar az heeth eegghew gyertatartok kezeth : twdom az te dolgaydat es mwkadat es pacienciadat , es mert nem zenwedheted el az gonozokath ; es megh keeſeertetted azokath , kyk magokath apoſtoloknak mongyaak , es nem azok , de hazwgoknak leeleed ewketh .
Es pacienciad vagyon benne , es zenwettel az en newemeerth , es nem fogyathkoztaal el .
De egy kewes mondaſom vagyon hozyaad .
Emlekezzel megh rola  honnan eſtel ky , es tarcz penitenciat ; es az elſew dolgayd zerent czelekó̗ggyel ;
ha kedegh nem , ym el yewó̗k hamar te hozyaad , es el yndoytom helyeeró̗l az the gyertatartodath , ha czak penitenciat nem tartandaz .
De abban yol vagyon dolgod , hogy gyw̋ló̗leed az Nicola kó̗wethkó̗zó̗ynek teetemeenyth , kyketh en es gyw̋ló̗ló̗k .
Kynek fyle vagyon , halgaſſa , myth mond Iſten lelke az egyhazaknak : Az gyezedelmeſnek {887} adok az eeleth fanak gymelczeeben , ky az en yſtenemnek paradyczomaban vagyon .
Es ſmyrna bely egyhaaz angyalanak yrd azth : Ezth mongya az elſew es wtolſo , ky megh holth vooth , es eel .
Twdom az the nyomorwſagodat es zeeghenſeghewdeth , de kazdagh vagy , es megh karomtatol azoktwl , kyk ſydoknak mongyaak magokath , es nem azok , de az pokolbely Sathannak ſynagogayok .
Semyt ne feelʼʼ az ollyanoktwl .
Yme boczaat az pokolbely erdegh ennehanyat bennetek foghſagra , hogy megh keſerczen ;
es nyomorwſaghtok lezen tyzed napygh .
Leegy hyw azerth mynd halalygh , es az erek eelethnek coronayath adom teeneked .
Kynek fyle vag̋on , halgaſſa  myt mond wr Iſtennek zent lelke az egyhazaknak : Ky g̋ezen , nem ſertetyk megh az maſodyk halaltwl .
Es pergamy egyhaz angyalanak yrd azth : Ezt mongya , az  kynek keth elew tó̗re vagyon : Twdom  hol lakozol , hol oth az pokolbely Sathannak helye vag̋on ;
es az en nevemet tartod , es nem tagattad meg az en hytemeth  es az ydó̗kben antipas en hyw byzonſagom , ky megh ewleteek ty nalatok  hol ſathan lakozyk .
De egy kewes mondaſom vag̋on the neked , merth eennehan vag̋on kó̗ztetó̗k Ballamnak tanwſagaat tarthwan , ky tanoyttya vala Balak kyralt tantorodaſth zerezny az Izrael fyaynak elette , eenny ynnya es veethkó̗zny ;
wgyan vagy the es .
Azerth penitenciat tarcz ; mert ha nem , el yevewk hamar , es hadath yndoytok {888} ew ellenek en zayam bely tó̗rrel .
Kynek fyle vagyon , halgaſſaa , myt wr Iſtennek zent lelke mond az egyhazaknak : Az gyezedelmeſnek az el reyteth meennaath , es adok ewneky egy tyzes feneſſ ercz tablaat , es ew raytta az en wy newemeth megh yrwan , kyt ſenky nem twd , hanem ky veezy .
Es Thyatyre bely egyhaaz angyalanak yrd azth : Ezth mongya wr Iſtennek zent ffya , kynek zemey ollyanok  mynth az langazo tyz , es labay  mynt egy aranyas ertz :
Megh twttam az the teetemeenydeth , hytedet , zerelmedeth , zolgalatodat , es pacienciadat , es hog̋ az the teetemeenyd tebbek  mynt eleeb .
De egy kewes mondaſom vag̋on hozyad , mert el enghedet az Jezabel azzont , ky ennen magaat proffetanak mongya , gonozra tanoytany , es el hytethny az en zolgaymath veethkó̗zny es zabalny .
Es yme ydó̗th attam hw̋neky penitencia tartaſra , es nem akar penitenciat tartany ew gonoſſagarol .
Ym agyban eytó̗m ewteth , es kyk ew vele veethkó̗znek , nagy nyomorwſagban leeznek , ha penitentiat nem tartannak .
Es az ew fyokath megh ó̗ló̗m halallal , es mynden egyhazak megh twggyaak , mert en vagyok  ky mynden zyveketh meg nezek , es kynek mynd ew mwkaya zerent fyzetó̗m megh .
Tynektek kedegh azth mondom , es myndennek  kyk tyatyreben lakoztok : Vala kynek ollyan gonoz tanwſſaga nynczen , es kyk az Sathannak meelſeegheet meg nem yſmerteek , ty reatok eegyeb terhet nem {889} boczatok ;
de maga , myben vattok , meg tarczatok myglen el yewó̗k .
Vala ky azerth gyezend , es megh tartangya az en teetemeenymeth , hatalmat adok ewneky myndden neepeken , es byrya ewketh waſſ veſſeevel , es mykeppen az ſarban myweló̗ meſternek myveek megh tó̗ry ewketh , mykent en es hatalmat vettem en atyamttwl , es adom ewneky az haynal cyllagot .
Kynek fyle vagyon  halgaſſa  myth wr Iſtennek zent lelke mond az egyhazaknak .
Harmad Cap 
Es Sardys egyhaz angyalanak yrd azth : Ezth mongya , kyneel heeth Iſteny lelkek vannak , es heet cyllagok : Twdom az the dolgaydat , merth newed vagyon  hog̋ eelʼʼ , es megh holtaal .
Leegy vygyazo , es ereſſeycz megh eegyebeketh , kyk meg holtanak , merth nem leelem az te teetemeenydeth egheezzen en Iſtenemnek eletthe .
Emlekó̗z yel megh azerth rola , mykeppen vetted es hallottad , tarcz megh , es penitenciat tarcz .
Ha kedeegh nem vygyazandaz , wgy yewek hozyaad  mykent orw , es nem twdod  mykoron yewó̗k .
De egy keveſ nevek vannak Sardiſban , kyk megh nem ferteztetteek ew rwhayokath , es yarnak envelem feyeerben , merth meltook rea .
Vala ky gyezedelmeſ le̋end , wgyan rwhaztatyk feyeerrel , es nem tó̗rlyó̗m ky ew neveeth az eelew kenybó̗l , es vallom ew neveeth en atyamnak es ew angyalynak elette .
Kynek fyle vag̋on , {890} halgaſſa  myth mond wr Iſtennek zent lelke az egyhazaknak .
Es ffyladelffyabely egyhaz angyalanak yrd azth : Ezth mongya az  ky zenth es ygaz , kynel dauid kwczaa vagyon ; ky megh nyttya , es ſenky be nem tezy ; ky be teezy , es ſenky megh nem nyttya .
Twdom the teetemeenydeth .
Yme megh nyttam tee eletted az aytood , kyt ſenky be nem teheth ; merth keweſ erew vag̋on benned , es az en bezeedemet meg tartottad , es nem tagattad megh az en newemeth .
Ym megh zabadoytlak teghed az ſathannak Synagogayabol , kyk magokat zydoknak mongyaak , de nem azok , mert hazwdnak ;
ym azth tezó̗m  hogy te labayd eleyben yeyyenek , es ymaggyanak , es meg yſmeryeek  merth en zerettelek teghedet .
Myert az en bezeedembe pacienciat tartottal , en es meg tartlak teghed az keeſertethnek horayatwl , ky yewendew mynd ez eghez vylagra .
Ym hamar el yewó̗k , tarcz azt addeegh  kyben vagy , hogy ſenky el ne vegye the coronadat .
Ky gyezend , ozloppaa tezó̗m ewtet en Iſtenemnek templomaba , es onnan ky nem megyen towabba ; es megh yrom ew raytta az en wy nevemeth , es en Iſtenem waroſanak  wy Jerwſalemnek neweeth , ky menybó̗l en Iſtenemttw̋l zallot le .
Kynek fyle vagyon , hallya  myt wr Iſtennek lelke mond az eg̋hazaknak .
Es Laodiciabely egyhaz angyalanak yrd azth : Ezth mongya amen , ky hyw es ygaz thano , ky mynden Iſteny teremteth allathnak kezdety .
{891} Twdom mynden teetemeenyedet : merth ſem hydegh ſem melegh nem vagy ; awagy hydegh vonaal awagy melegh !
de myerth eggyk ſem vagy , ky kezdlek pekny en zambol .
Merth azt mondod  hogy kazdagh vag̋ok , es ſok morhayw , es ſemy zykſeeghem nynczen ; es nem twdod  hogy the nyawalyas vag̋ es nyawalyaſſagos , zeeghen , wak , es mezeytelen .
Tanaczollyalak teghed enthw̋lem tyzeſ es tyzta aranyat venny , hogy kazdagh leegy ; es feyeer rwhazathban ewtó̗zzel , hogy ky ne laſſeek the mezeytelenſeeghednek rwthſaga ; es kenettel megh kennyed te zemeydet , hog̋ laſſ .
En  kyketh zeretek , megh feddó̗m es megh keſerghetó̗m ;
kó̗weſſ yot azerth , es tarcz penitenciat .
Ym en allok az ayton , es zerghetek .
Ha ky hallangya az en zomath , es megh nytangya ennekem ew aytayaat , be meegyek ew hozyaa , es vaczoralom ew velee , es ew en velem .
Ky gyó̗zend , yleeſth adok ewneky en velem az en zekembe ; mykenth en gyó̗zeek , es yltem en atyammal az ew zekyben .
Kynek fyle vagyon , halgaſſa , myth mond wr Iſtennek zenth lelke az egyhazaknak .
Neegyed Cap 
Ezeknek wtanna latam , es yme egy aytho nythwa vala az menyorzaghba ; es elſew zozat  kyt halleek , ollyan vala  mynt kyrthnek zawa , zolwan en velem : Yey ffel ede , es megh mwtatom teneked  kyknek {892} hamar be kel telnye .
Ez wtan ottan el reewteteem leelekben .
Es yme egy zek vala le teewel az menyorzaghban , es az zeghben egy ylew .
Es ky az zekben yl vala , haſonlatus vala Jaſpis es Sardiſ kewnek tekeentetykhó̗z , es yris vala az zeknek kewrw̋le , haſonlatos ſmaraghdos hewhó̗z .
Es az kyraly zeknek kewrw̋le hwzon neegy zekó̗k , es ew bennó̗k hwzon neegy veenek ylwen feyeer ewtó̗zethben , es myndenyk feyeeben arany korona vala .
Es az felſew zekbó̗l meny dó̗rgheeſek , zozatok , es vyllamaſok zarmaznak vala , es heeth eegghew lampaſok valanak az zeknek elette , kyk mondathnak heet Iſteny lelkeknek .
Es az zeknek elette  mykent egy ywegh tengher , haſonlatos Criſtalhoz , es az zeknek kó̗zepette es kewrw̋le neegy lelkeſ allatok tellyeſes zemmel eló̗l es wtol .
Az elſew lelkes allath haſonlatos orozlanhoz , maſodyk haſonlatos twlyokhoz , harmadyk ember zynhez , neegyedyk haſonlatos keſelywhó̗z .
Es ez neegy lelkeſſ allatoknak hat hat zarnyok vala , es mynd kyw̋l beló̗l tellyeſek valanak zemmel , es nywgodalmok nem vala eeyel es nappal , kyaythwan : Zent , zent , zent myndenhato wr Iſten , ky vala , ky vagyon , es ky yewendew .
Es mykoron az neegy lelkeſ allatok dyczeeretet adnanak , tyztó̗ſſeeghet es aldomaſth az zekben eeló̗nek mynden erekkw̋l erekkee , le eſnek vala az hwzon neegy veenek az zekben ylewnek elette , es ymaggyaak vala az eeló̗k erekkw̋l {893} erekkee , es le vetyk vala ew koronayokath , mondwan : Melto vag̋ my wrwnk wr Iſten , dyczó̗ſeegheth es tyzteſſeegheth es eró̗th veenny , merth the teremtettel myndeneketh , myndenek te akaratod zerent valanak , es teremtheteenek mennyen es felden .
Ewth Cap 
Es lateek az zekben yló̗nek ew yoghyan egy kenywet , kyw̋l es beló̗l megh yrwan es be peeczetelwen heet peeczettel .
Es lateek egy ereſſ angyalt , predicalvan nagy ffel zowal .
Ky vagyon melto megh nythny az kenywet , es meg oldozny az ew peeczetyth ?
Es ſenky nem tehety vala ſem mennyen , ſem feldó̗n , ſem feld alat , de ſenky rea ſem neezhet vala .
En kedeegh nagyon ſyrok vala raytta .
Es egy az veenek kó̗zzó̗l monda ennekem : Ne ſyry , yme gyeze az orozlan Judanak nemzeteebó̗l , Dauidnak gyekere , megh nythny az kenyweth , es megh oldozny az ew peeczetyth .
Es latam , es yme az zeknek , es az lelkeſſ allatoknak es veeneknek kó̗zó̗ttó̗k Baran allana , es ha megh ó̗leteth vona , es olymynt heet zarwa vona , es heet zeme , kyk mondathnak heet Iſteny lelkeknek , boczatathwan mynd ez egheez feldre .
Es el yewe , es el veeve az zekben yló̗nek ew yoghyarol az kenyweth .
Es mynt megh nytta vona , az neeg lelkek es az hwzon neegy veenek ew orczayokra eſeenek az Baran eló̗th , es myndennek heghedewye vala , es aranyas poharok , {894} tellyes zeep yllatokkal , kyk mondathnak a zenteknek ymaczaghy ; es eenekelnek vala wy eenekeketh , mondwan : Melto vagy , feelſeghes wr , el venny az kenyweth , es feyteny ew yegzeeſyth ; mert megh ó̗lettel , es megh valtottaal mynketh Iſtennek the veeredben , mynden nembó̗l , nyelbó̗l es neep kó̗zzó̗l , es tettel mynketh my Iſtenewnknek orzaggaa , es papokka ;
es orzaghlwnk ez felden .
Es lataam es halleek ſok angyaloknak zozatyth az zeknek , lelkeknek , es veeneknek kerw̋ló̗k , es vala ew zamok ezerzer valo ezer , mondvan : Melto az Barany venny ereſſeeghet , Iſtenſegheth , bó̗lczeſſeghet , hatalmat , tyzteſſegheth , dyczewſeeghet , es aldomaſth .
Es mynden teremtet allatot , ky menyen , felden , es feld alat vagyon , es az tengherben , mondwan annak wtanna : Dyczeret , tyzteſſegh , dyczewſegh es hatalom erekkw̋l erekkee .
Es az neegy lelkel mondanak : amen , es az veenek le eſſeenek ew orczayokra , ymadwan eló̗t erekw̋l erekkee .
Hath Cap 
Es latam  hogy megh nytta vona az Baran eggyketh az heet peeczethnek , hallaam az neegy lelkeknek eggyketh mondwan mykent meny dó̗rgheeſth : yey el , es laſſad .
Es latam , es yme egy feyer lo , es ky ew raytta yl vala , yweth tart vona , es egy koronaat adanak ewneky , es ky meene gyezwen , hogy gyezne .
Es mykoron megh nytotta vona {895} az maſodyk peeczetet , hallaam az maſodyk lelketh mondwan : yey el , es laſſad .
Es yme maſ roh lo , es ky ew rayta yl vala , hatalom adateek ewneky , hog̋ el vennee az bekeſſeeghet ez feldrel , es hogy egy maſth mynd megh ó̗lneek , es nagy fegywerth adanak ewneky .
Es mykoron megh nytta vona az harmadyk peczetet , hallaam az harmadyk lelketh mondwan : yey el , es laſſad .
Es yme egy fekete lo .
Es ky ew raytta yl vala , meertek vala ew kezeeben , es hallaam az negy lelkeketh ó̗n kó̗ztó̗k mondwan : Keth gabona merteketh egy penzen , es zab merteketh egy penzen ;
borth es olayth meg ne ſertz .
Es mykoron meg nytta vona az negyedyk peczeteth , az neg̋edyk lelky zawat es hallaam , mondwan : yey el , es laſſad .
Es yme egy herwadot lo , es ky ew raytta yl vala , halal newe , es az pokol kewety vala ewteth , es hatalom adateek ewneky ez feldnek neg̋ rezen myndent megh ó̗lny fegyverrel , ehſegghel , hallallal , es feldy vadakkal .
Es mykoron megh nytta vona az ewtó̗dyk peczeteth , latam az oltar alath az megó̗lth zenteknek lelkó̗keth yſtennek ygheeyeerth , es az byzonſagherth , ky ewnekyk volth , es kyayttyak vala nagy fel zoval , mondwan : Myglen wram , ky zenth es ygaz wagy , megh nem yteeled , es nem allod megh Bozzwyaat az my werwnknek azokon , kyk ez feldó̗n lakoznak ?
Es myndennek feyer ſtolat adanak ; es mondaak azt ewnekyk , hogy nywgodnanak meegh egy {896} kewes ydeygh , myglen be nem telneek ew zolga tarſſynak es attyokffyanak zamok , kyk meeg megewlendó̗k volnanak , mykent ewk .
Es latam  mykoron meg nytta vona az hatodyk peczeteth ;
yme ottan nag̋ feld yndwlaſ leen , es az nap ollyan fekethe len  mynt egy Ciliciom ſaak , es az hold tellyes veerree valtozeek ; es az cillagok menybó̗l le hwllanak ez feldre , mykent mykoron el hwllattya ew eerethlenyt .
Es az meny el mwleek , mynt ha egy kenyvet be tettenek vona , es mynden heegy es tartomanyok ew helyekró̗l ky yndwlanak ; es ez feldy kyralyok , feyedelmek es tyztartok , kazdagok es ereſſek , mynden zolga es zabadoſſ , el enezteek enenmagokath wdwkba , es hegyeknek kew zyklayokba , mondwan az heegyeknek , es kew zyklaaknak : Eſſetek my reank , es reyczetek el az zekben ylewnek zyne eló̗t , es az barannak haraghyabol .
Mert el yewt az ew haraghyoknak nag̋ napya , es ky alhat megh ?
Heeth Cap 
Ezeknek wtanna lateek neg̋ angyalokat alwan ez feldnek neegy zegheen , tarthvan ez vylaghnak neeg̋ zeleeth , hogy ne fwnanak ez feldre , ſe az tengherre , ſe valamely faara .
Es lateek maſ angyalth fel menny nap kelettró̗l , kyn az eelew yſtennek yegye vala , es kyaytta nagy ffel zowal az neeg̋ angyaloknak , kyknek hatalom adatot artany feldnek es tenghernek , mondwan : Ne akaryatok {897} artany feldnek , tenghernek es faaknak , myglen meg nem yegyezyek az Iſtennek zolgayt ew homlokokon .
Es hallaam az megh yegyzeteknek zamokat zaaz neg̋wen neeg̋ ezeren lenny Izraelnek mynden nemzety kó̗zzó̗l .
Judanak nemzeteebó̗l tyzen keth ezerth ; Rubennek nemzeteebó̗l tyzen keth ezerth ; Gaad nemzeteebó̗l tyzen keth ezerth ; Aſer nemzeteebó̗l tyzen keth ezerth ; Neptalym nemzetebó̗l tyzen keth ezerth ; Manaſſe nemzeteebó̗l tyzen keth ezerth ; Symeon nemzeteebó̗l tyzen keth ezerth ; Leui nemzeteebó̗l tyzen keth ezerth . Iſakar nemzeteebó̗l tyzen keth ezerth ; Zabulon nemzeteebó̗l tyzen keth ezerth ; Joſeff nemzeteebó̗l tyzen keth ezerth ; Benyamyn nemzeteebó̗l tyzen keth ezerth .
Ezeknek wtanna latek nagy ſokaſſagot , kyt megh nem zamlalhathnak vala , mynden fele nembó̗l , nyelw̋bó̗l , nemzethbó̗l es neepekbó̗l alwan , az zeknek es az barannak elette , ffel ó̗tó̗zween feyeer rwhaban , es palma agak valanak ew kezekben ; kyaythwan nagy ffel zowal : Idweſſeegh , dyczeeret my Iſtenw̋nknek  ky az zekben yl , es az Barannak .
Es mynd az angyalok alnak vala az Iſten zekynek es az veeneknek es mynd az neegy lelkek kewrw̋ló̗k , es le eſſeenek ew orczayokra az zeknek elette , es ymadaak Iſtent mondwan : Amen . Aldomaſ , feneſſeegh , bó̗lczeſſeegh , es hala adaaſ , tyzteſſeegh es ereſſeegh legyen my Iſtenw̋nknek erekw̋l erekkee !
Amen .
Es felelwen egy az veenek kó̗zzó̗l , monda en nekem : {898} Azok  kyk feyeer rwhaban eteztenek , kyczodaak , es honnan yettenek ?
Es mondeek annak : En yo wram , the twdod .
Es monda ennekem : Ezek azok , kyk nagy nyomorwſaghbol yettenek , es megh moſogattaak ew rwhayokath , es megh feyereytetteek ewketh az Barannak veereben .
Azerth vannak wr yſtennek zeky eló̗t , es zolgalnak ewneky eeyel es nappal az ew templomaban , es ky az zekben yl , lakozyk ew raytok .
Soha nem eheznek , ſem zomeehoznak towabba , es nem eery ewketh az nap es az hewſeegh , mert az baran , ky az zeknek kó̗zepette vagyon , wralkodyk ew raytok , es be vyzy ewketh az elew kwth wyznek feyeere , es el tó̗ró̗l wr Iſten myndden ſyralmakat ew zemek eló̗l .
Nyolcz Cap 
Es mykoron megh nytta vona az hetedyk peczeteth , len nagy czeendeſſeegh az menyorzaghba  oly mynth ffel horayglan .
Es lateek Angyalokath alwan wr Iſtennek zeky eló̗th , es adateek ewnekyk heet kyrth .
Es maſ angyal yewe el , es alla megh az olthaar eló̗th , kezeeben tarthwan egy twrybwlomoth ; es adatanak ewneky ſok fyztó̗ló̗k , hogy adna mynd az zenteknek ymaczagokbol az arany oltarra , ky az Iſten zekynek elette vagyon .
Es ffel meene az twrybwlomnak ew fyſthy az zenteknek ymaczaghybol Iſtennek eleyben .
Es ffel veve az angyal az aran twrybwlomot , es megh tó̗ltee {899} az oltarnak zeneebó̗l , es vetee ez feldre ; es tamadanak nagy meny yteeſek , dó̗rgheeſek , es vyllamaſok , es nagy feld yndwlaſok .
Es az heet angyalok , kyknel az heet kyrtó̗k valanak , hozyaa kezw̋leenek , hogy az kyrteketh fwnaak .
Es mykoron az eggyk angyal kyrtelth vona , ottan nagy kew eſſew tamada es tyz , veerrel elegh , es boczattateek ez feldre , es ez feldnek harmad reeze megh eghe , es harmad reze az faknak megh perſó̗ló̗deek , es myndden zó̗ld fyw megh aza .
Mykoron az maſodyk angyalth kyrtelth vona , ottan mynth egy nagy tyzzel eegghew heegy boczattateek az tengherre , es harmad reeze valtozeek veerree .
Es mynden lelkeſ allatoknak harmad reze  megh kyk az tengherben lakoznak vala , es az hayoknak harmad reze el veze , kyk az tengheren yarnak vala .
Mykoron az harmadyk angyal kyrtelt vona , es ottan nagy eegghew tyzes cyllagh eſſeek le ez feldre , es eſeek az folyo vyzeknek harmad rezeere , es kwth feyekre .
Es az cyllaghnak newe yró̗m , es valtozeek harmad reze az vyzeknek keſerw̋e , es ſok emberek halaanak megh az vyz ytalban keſerewſeghnek okaerth .
Es mykoron az neegyedyk angyal kyrtelth vona , megh veretetteenek az napnak , holdnak es cyllagoknak harmad reze ſeteethſegghel wgy , hogy harmad rezek ne vylagoſoytana ſe napnak , ſe eeynek .
Es latam es hallaam egy keſelyw̋nek zozattyath repeſſween az eghnek kó̗zepette mondwan nagy zowal : yay , yay , yay ez feldó̗n lakozoknak .
{900} Kylencz Cap 
Es mykoron az ewtó̗dyk angyal kyrtó̗lt vona , lateek eg̋ cyllagoth menybó̗l le eſny ez feldre , es neky adateek az meely kwthnak kwczya .
Es megh nytaa az meely kwtath , es ffel yeve az kwthnak fyſty , mynth egy nag̋ kemeenczenek ſyſty , es megh ſetetw̋le az nap es az egh az fyſth myat .
Es az kwthnak fyſtybó̗l ſaſſkaat tamadanak ky ez feldre , es hatalom adateek azoknak , mynt ez feldy ſcarablya ſeereghnek hatalma ; es paranczolaanak ewnekyk , hogy megh ne ſerteneek az zó̗ld fyweketh , ſe faakath , hanem czak embereketh , kyknek az eeló̗ Iſtennek yegye nynczen ew homlokokon .
Es hogy ne ó̗lneek megh ewketh , de hogy czak g̋ettreneek ewth honapygh ;
es ew gyettrelmy ollyan vona , mynt mykoron az ſcarablya megh fwllya az emberth .
Es az napokban halalt kereſhek emberek , es nem talallyaak meg ewteth ; es kyvankoznak meg halny , de az halal es fwth ew tw̋ló̗k .
Es ſaaſkaknak kedeegh haſonlatoſſagot az hadba keezw̋ló̗ lowakhoz , es ew feyekbe wgy mynt aran== ==korona vona , zynó̗k  mynt embereknek ; hayok  mynth azzonyallatoknak , es ew fogok  mynt orozlanoknak , es oly mynth vaſſ pancyl vona ew raytok ; es ew zarnyoknak vala  mynt az ſok zekereſ lowaknak , kyk az hadban fwthnak ; es ew kyrallyok vala az meely kwthnak angyala , kynek ſydo nyelwó̗n newe abaddon , ghereghw̋l Apollyon , deakwl exterminans , {901} es magyarwl el pwztoyto .
Eth eggyk yay el mwleek , es yme ezeknek wtanna ket yayok yewnek meegh eló̗we .
Es mykoron az hatodyk angyal kyrtelth vona , egy zozatot halleek az arany oltarnak neegy zegheeró̗l , ky Iſtennek zyne eló̗t vagyon , mondwan az hatod angyalnak : Oldozd meg az neegy angyalokath , kyk meg kó̗tó̗ztettenek az nagy effrateuſ vyzben .
Es megh oldoztataanak , kyk valaztathwan valanak mynden horara , napra , honapra , es eztendó̗re , hogy megh ó̗lneek harmad reezeet embery allathnak .
Es ew ſeregheknek zamok vala hwz ezerzer valo tyz ezer .
Es wgy lataam ew lowokath az lataſſba , es kyk ew raytok ylnek vala , tyzes , feneſſ , es keenkó̗w byzw̋ panceel vala ew raytok , ew lowoknak feye  mynt az orozlanoknak , es ew zayokbol , tyz  fyſth es keenkew zarmazyk vala .
Es ez harom czapaſſ myath megh ó̗leteek az neepnek harmad reeze .
Merth ew lowoknak hatalmok ew zayokban vagyon , es ew farkokban , mert ew farkokon es feyó̗k vala .
Tyz Cap 
Es lateek maſ angyalth ereſſeth le zalwan az menyorzaghbol , kó̗ddel kó̗rw̋l veetethveen , es Irys vala ew feyeben , es ew orczaya ollyan vala  mynth az nap , es ew labay  mynt az tyzes ozlop ; es vala ew kezeeben egy megnytot keny ; es az ew yob labaat vetee az tengherre , bal labaath kedeegh ez feldre ; es nagy kyaytaſth theen , {902} mȳth ha az orozlan ordoytana .
Es mykoron kyaytoth vona , ottan heeth meny dó̗rghó̗k zolanak , es mykoron zolnak vala , en akkorom vala , es halleek zozatoth menybó̗l mondwan ennekem : Az yegeketh , kyketh az heeth meny dó̗rghó̗k zolnak , megh ne yryad .
Es az angyal , kyth lattek ew labayth vethween az tengherre es az feldre , ffel emelee ew kezeyth ah menyorzagra , es megh eſkeweek az erekkw̋l erekkee eeló̗re , ky feldet es menynek es tenghert teremtett , es kyk ew benne vannak : merth teb ydew nem lezen towabbaa ;
de mykoron az heted angyal kezdend kyrtelny , wr Iſtennek yelenety el veegheztetyk , mykenth megh mondotta ew zolgaynak es proffetaynak myatta .
Es halleek eſmegh zozatot menybó̗l zolwan en velem , es mondwan : Meny el , ved ky az angyalnak kezeebó̗l az kenywet .
Es el meeneek az angyalhoz mondwan , hogy adnaa ennekem az kenyweth .
Es monda : Ved ffel ez kenyweth , es nyeld be ewteth ; es megh keſereyty te ehodath , de te zaadba ollyan eedeſ lezen  mynth ah meez .
Es el veem az angyal kezeebó̗l ah kenyweth , es el nyeleem ewteth , es ollyan leen en zamba  mynt az edes meez ; es hogy el nyelttem vona , megh keſeró̗deek en haſamba .
Es monda ennekem : Zykſeg teeneked eſmegh profetalnod nemzeteknek , neepeknek , nyelweknek , es ſok kyralyoknak .
Tyzen egy 
{903} Es adateek en kezembe egy meerteek  mynt egy vezzó̗ zaal , mondwan : Kelʼʼ ffel , es meerd megh az Iſtennek templomaath , es az oltarth es ;
kyk ew benne ymadkoznak : az tornaczoth kedeegh , ky az templomnak kyw̋le vagyon , had el , es ne meeryed megh , merth az pogan neepeknek zereztetó̗th , es az zent waraſth megh nyomoggyaak negywen keth honapygh .
Es adom az en keth tanoymnak , es ſaakban etezwen , profeetalnak ezer keth zaaz hathwan napyg .
Azok az keth olay ffaak , es keth gyerttatartook , ez eghez feld wranak zyne eló̗th alwan .
Es ky akarangya ewketh megh bantany , tyz yew ky ew zayokbol , es megh emeezty ew ellenſeeghyth ; es vala ky megh akarangya ewketh ſerteny , yllyk hogy megh ó̗leſſenek azok .
Azoknak hatalmok vagyon az menyorzagot be rekezteny , hogy eſſeth ne aggyanak ew proffetalaſoknak ydeybe ; es hatalmok az vyzeketh veerre valtoztath ny , es megh verny ez feldet mynden czapaſſal , vala meenezer akarangyak .
Es mykoron el veeghezendyk ew byzonſaagh teeteleketh , egy Beſtya , ky fel yew az meelſeghbó̗l , hadat yndoyth ew ellenek , es megh gyó̗zy ewketh , es megh ó̗ly .
Es ew holth teſtek fekw̋znek az nagy waraſnak wczayn , ky lelek zerent neweztetyk Sodomanak es egyptomnak , hol az ew wrok es megh fezw̋ltetó̗th ; es lattyaak mynden nemzetek az ew holth teſteketh harom es fel napon , {904} es nem haggyaak koporſſoban teennye .
Es kyk ez feldó̗n lakoznak , vygadnak ew raytok , es egymaſnak ayandekokath kyldeznek ewrw̋ltó̗kben , myerth az profetak neegyed napyglan gyettretteek ewketh .
Es az negyedffel napnak wtanna wr Iſtentw̋l eelethnek lelke boczattatyk ew beleeyek , es labokra alnak , es nag̋ feelelem eſyk azokra , kyk ewketh lattyaak .
Mynd azok be telween , az proffetak hallanak nagy zoot , ewnekyk mondwan : Yeyetek ffel ede !
Es menybe meeneenek kó̗dbe , ew ellenſeghy azth lathwan .
Es azon horaban nagy feld yndwlaſ leen , es az varaſnak tyzed reeze el eſſeek , es heeth ezer emberek halanak megh az feld yndwlaſba ; es az tebby nagy feelelembe eſſeenek , es dyczó̗ſeghet teenek az mennyey wr Iſtennek .
Az maſodyk yay el mwleek , es yme az harmadyk yay hamar el yew .
Es mykoron az hetedyk angyal kyrtelth vona , nagy zozatok leenek az menyorzaghba mondwan : Ez vylaghnak orzaga adateek my wrwnknak es ew Criſtoſſanak , es wralkodnak mynd erekkw̋l erekkee 
Amen .
Es az hwzon neegy veenek , kyk wr Iſten eló̗t ylnek ew zekykbe , le eſſeenek ew orczayokra ymadwan Iſtent , mondwan : Halaakath adwnk teeneked my wrwnk , wr es myndenhato Iſten , ky vagy , es ky valaal , es ky yewendew vagy , mert ffel vetted az te nag̋ eró̗det , es ymaran wralkodwnk .
Es megh haraghwanak az ydeghen nemzetek , es rea''yok yewe az the nagy haragod az hallottaknak {905} ydeyt megh yteelny , es megh fyzethny ywtalmokath az the zolgayduak , proffetaydnak , zentydnek , es kyk mynd feelyk az the newedet , kyſdednek es nagynak , es elvezteny azokat  kyk megh ferteztetteek ez fó̗ldet .
Es megh nyttateek Iſtennek temploma az menyorzaghba , es megh lattatek az Iſteny zekreen ah templomba .
Es ottan nagy vyllamaſok , meny dó̗rgheeſek , feld yndwlaſok leenek , es kó̗weſ eſſek .
Tyzen kett Cap 
Es nagy yegy yeleneek az eghen : Egy azzonyallat , az nappal kerw̋l veetethween , es az hold ew labay alat valanak , es ew feyeeben tyzen keth cyllaghbol zerzett korona .
Es ew meeheben leween , kyayth vala , zylwen , es keent zenwed vala  mykoron zylne .
Es lattateek maſ yegy az eghen ; es yme en nagy roh ſarkan̋ , kynek heeth feye vala , es tyz zarwa , es ew feyben heet korona .
Es ew farkawal wtanna vonzya vala az menyey cyllagoknak harmad rezeeth ; es az ſarkan alla megh az azzonyallat eló̗th , hogy mynt fyat zylne , ottan be nyelnee .
Es egy fyrffyw magzatot zyle , kynek kel vala byrny mynden nemzeteth vaſſ vezzewel .
Es ragattateek el az ew ffya Iſtenhez , es az ew zekybe .
Es az azzonyallat fwta az pwztaban , hol ott zerzeth helye vala ewneky Iſtentw̋l , es hogy otth eelteſſeegh ezer keth zaaz hathwan eztendeegh .
Es nagy bay vyvaſſ len az menyorzaghban : Myhal es ew {906} angyaly vyaſkodnak vala az Sarkannyal ; az Sarkan es ew angyalywal vyw vala ; es nem g̋ezheteenek , ſem ew helyek leeletteek meg towabbaa menyorzaghban .
Es le vetteteek onnan az nagy Sarkan , megh aggot zomak , kynek newe erdegh es Sathan , ky el hytety mynd ez egheez vylagot ; es le vetteteek onnan ez feldre , mynd ew angyalywal .
Es halleek nagy zozatot menyorzagban mondwan .
Ymaran megh leelettó̗t az ydweſſeegh , yozaagh , es orzagh my Iſtenw̋nknek , es hatalom ew criſtoſſanak ; merth le vetteteek my atyankffyaynak vadoloya , ky vadollya vala ewketh my Iſtenw̋nknek zyne eló̗th , eeyel es nappal .
Ew̋k kedeegh megh gyó̗zeek ewtet az barannak veere hwllaſſaerth , es ew bezeedeenek byzon vallaſaerth , es nem zereteek ew lelkó̗keth mynd halalygh .
Annak okaerth ewrw̋llyetek , meennyek , es kyk ewbenne lakoztok .
Yay az feldnek es az tenghernek , merth le zallʼʼa az pokolbely erdegh ty hozyatok nagy haraggal , mert twggya  hogy kewes ydey vagyon .
Es mykoron latta vona az erdegh , hogy le vettetó̗t vona az feldre , yldó̗zny kezdee az azzonyallatoth  ky az fyrffyw magzatot zylte vala ; es az azzonyallathnak keth zarny adateek , mynth egy keſelyw madaarnak , hogy az pwztaban mennee , hol ewneky helye vona , hol ott eeltetyk ydeyglen , es ydeyglen , es ffel ydeyglen , a zomak kygyonak zyne eló̗th .
Es boczata az kygyo ew zayabol az azzonyallathnak wtanna nagy vyzeth , hogy {907} ewteth el raggattathnaa ; es megh ſegheellee az feld az azzonyallatoth , es megh nytaa ew zayaath , es be zywaa az folyo vyzeth .
Es megh haraghweek az Sarkan az azzonyallattra , es el meene haborwſagot zerezny ew megh maradekywal , kyk mynd wr Iſtennek paranczolatyth tarttyaak , es kyknel wr Jeſuſ criſtuſ hyty vagyon .
Es alla meg az tenghernek fewenyeen .
Tyzen harom Cap 
Es lateek az tengherbó̗l egy beſtyat ky yeny , kynek heeth feye vala , es tyz zarwa , es ew tyz zarwayn tyz korona , es ew feye feletth Iſteny karomlaſnak newy .
Es az beſtya , kyth lateek , haſonlatoſ vala heyoz vadhoz , es ew labay  mynd az medweenek , es ew zaya  mynth az orozlannak .
Es ada ewneky az Sarkan nag̋ eró̗th es hatalmath .
Es lataam eggyk feyeeth  mynth ha megh holth vona , es az ew halalos ſebe megh gyogywltateek .
Es el ameeltateek mynd az egheez feld az beſtyanak wtanna .
Es ymadaak ewteth mondwan : Ky vagyon haſonlatos az beſtiahoz , es ky ellenkedhetyk ew vele ?
Es megh nyttateek ew zaya , nagyokath es karomlaſokath zolny , es hatalom adateek ewneky teenny negywen keth honapokath .
Es megh nytaa ew zayaath Iſten ellen valo karomlaſra , megh karomlany az ew zent neweeth es templomaath , es kyk menyorzaghban lakoznak .
Towabba hatalom adateek ewneky vyaſkodny az zēttek {908} ellen , es ewketh megh gyó̗zny .
Towabba hatalom adateek ewneky myndden nemó̗n , nemzetó̗n , nyelwó̗n , es neepekó̗n .
Es mynd nyayan ymadaak ewteth  kyk ez feldó̗n lakoznak , kyk ew newó̗k nynczen be yrwan az eelew kenyben .
Ha kynek fyle vag̋on , halgaſſa .
Ha ky ewteth foghſagra vyendy , annak es foghſagra kel menny ;
ha ky ewteth tó̗rrel megh ewlendy , megh kel annak es halny ;
es az zenteknek pacienciayok es hytó̗k .
Es lateek maſ beſtyat ffel yeny ez feldró̗l ; es valanak keth zarway  mȳt az barannak , es zozattya vala  mynth az orozlannak .
Es myndenben annee hatalma vala  mynt az elſew beſtyanak , es ez felden lakozokkal ymattattya vala az elſew beſtyat , kynek ew halalos ſebe megh gyogywltateek .
Es nagy czodakath teen , wgy  hogy tyzeth es zalloytana alaa menybó̗l embereknek elette .
Es el hytetee ez felden lakozo neepeket az nagy czoda teetelnek myatta , mondvan ez felden lakozo embereknek , hogy allathnaak ffel keepeet az beſtyanak  kyn az czapaſſ volt vona , es megh gyogywltatot vona .
Es hatalom adateek ewneky  hogy az nagy beſtyanak lelket adna , es zolna az beſtyanak kepe , es azth teezy  hogy vala ky nem ymadangya az beſtyanak kepeet  ottan megh ó̗leſſeek .
Es azt tezy , hogy myndenek , kyſdedek es nagyok , kazdagok es zeeghenyek , zolgaak es zabadoſok ffel veegyeek ew yogokra es homlokokra az beſtyanak yegyeeth ;
es ſenkynek ne hannanak {909} arwlny es venny , hanem czak kyn az beſtyanak yegye awagy newe , awagy az ew feleynek zamok ew homlokan vona .
Es az nagy bó̗lceſſeegh .
Ha kynek ertelme vagyon , zamlallya az beſtyeenek zamokat , kynek ew zamlalattyok mynd emberek ; es ew zamok hat zaaz hathwan hath .
Tyzen negy Cap 
Es lataam , es yme egy baran aal vala Syonnak hegye fó̗ló̗th , es ew vele zaz negywen neegy ezeren , kyknek yrwan vala ew newó̗k es ew attyoknak newó̗k ew homlokokon .
Es zozatoth halleek menybó̗l , wgy mynt ſok vyznek zengheeſe , es nagy meny dó̗rgheeſnek czattagaſa , es az zozat  kyt halleek , mykenth ſok heghedw̋ſó̗knek heghedw̋leſek vona .
Es eenekelnek vala oly mynt wy eeneketh az Iſten zekynek , es az neegy lelkeknek , es az veenek elettó̗k , es ſenky nem eenekelhety vala az eeneketh , hanem czak az zaaz negywen neegy ezer martyr , kyk megh ó̗lettenek ez feldró̗l .
Ewk azok , kyk azzonyallattal fertezetet nem vallottanak , merth mynd zyzeth .
Azok kó̗wetyk az barant , vala howa menend .
Azok ó̗lettenek megh myndenek kó̗zzó̗l eló̗zó̗r Iſtennek es az barannak , es ew zayokhan hazwgſaagh nem leelettetó̗t , mert macula== ==nal kyl vannak wr Iſten zekynek elette .
Es lateek maſ angyalth repeſween az eghnek kó̗zepette , kynel az erek ewangeliom vala , hogy predicallana ez feldó̗n lakozoknak , es {910} myndden nemnek , nyelyw̋nek es nemzethnek , es neepnek , mondwan nag̋ ffel zowal : Feellyetek wr Iſtent , es aggyatok tyzteſſeeghet ewneky , mert el yewtt az ew yteeletynek horaya , ky feldet , menynek , tenghert , es folyo vyzeketh teremtet .
Es yewe wtanna maſ angyal mondwan : El eſſeek , el eſſeek ez nag̋ Babylon , ky az ew haragoſ fó̗rtelmeenek borabol ytatot mynden neepeketh .
Harmad angyal megh wtannok yewe mondwan nag̋ ffel zowal : Vala ky az beſtyat es az ew keepeet ymadangya , es ky ffel veendy az ew bylló̗gheet ew homlokara , awagy ew kezeere , az ollyan yzyk az hatalmaſ Iſtennek haraghyabol , ky tyzta borral egyelyw̋ltetó̗t ew haraghyanak poharaban , es keenzattatyk tyzzel , es keenkewel az zent angyaloknak elette , es az barannak zyne elo''t ;
es az ew gyettrelmynek fyſty ffel zarmazyk mynd erekkw̋l erekkee ; es nywgodalmok nynczen eeyel es nappal , kyk az beſtyat ymattaak , es az ew neveenek bylló̗gheet ffel vetteek .
Ez az zenteknek pacienciayok , kyk wr Iſtennek paranczolatyt tarttyaak , es wr Jeſuſnak hytyt vallyaak .
Es halleek menybó̗l zozatot mondwan : Ennekem yryad : Bodogh hallottak , kyk wr Iſtenben megh halnak .
Ez naptwl foghwa azt mongya az lelek , hogy nywgoggyanak megh ew mwkayoktwl , mert ew teetemeenyek kó̗wetyk ewketh .
Es lataam , es yme egy feneſſ kó̗d , es az feneſſ kó̗dó̗n ylween oly mynt haſonlatoſſ embernek ffyahoz , kynek {911} ew feyeeben vala egy aran korona , es ew kezeeben egy eleſſ ſarro .
Es maſ angyal yewe ky az templombol , kyaythwan nagy ffel zowal annak , ky az feneſ kó̗dó̗n yl vala : Boczaſſal el az te ſarrodat  es araſſ ; merth el yewth az hora , hogy arattaſſeek , merth yghen megh azzot az feld .
Es mykoron el boczatta vona az ew ſarroyat , megh arataa ez feldet .
Es annak wtanna megh ky yewe egy angyal az templombol , ky menyben vagyon , annak es eg̋ eleſſ ſarro leween ew kezeeben .
Annak wtanna maſ angyal meg ky yewe az oltarbol , kynek hatalma vala az tyzó̗n , es monda nagy ffel zowal annak , ky kezeeben az eleſſ ſarro vala mondwan : Boczaſſad el az the eleſſ ſarrodat az feldre , es zyryed megh az zeló̗nek haznaat , mert megh eertek az zelew feyek .
Es mykoron megh zyrte vona , vetee az Iſten haraghyanak nagy tawaban ; es megh nyomottateek az tho ah waraſſ kyw̋l , es weer zarmazeek ky ew beló̗le mynd az lo ereygh ezer keth zaaz nyomothnee feldygh .
Tyzen ewth Cap 
Es lateek maſ nagy es czodalatos yegyeth ah menyorzagban , heeth angyalokath , kykneel az heet veeghſew czappaſok valanak ; mert ew bennek veegheztetó̗t el wr Iſtennek haraghya .
Es lateek oly mynt egy ywegh tenghert verrel elegy ; es azok , kyk megh gyó̗zteek az beſtyat , es kyk az ew kepeeth es neweet nem ymattak , al wan {912} az ywegh tengheren , kezekben tarthwan Iſtennek heghedw̋yth .
Es enekelween moyſeſnek , yſten zolgayanak eenekeeth , es az Barannak eenekeet , mondwan : Nagyok es czodalatoſok az the dolgayd  wr Iſten !
ygazak es byzonyok az the wtayd , mynden vylaghnak wra kyrallya !
Ky ne feellyen teghed , felſſeeghes wr , es fel nem magaztallya az te zent newedet ?
Mert twlay czak te vagy kegyes ; mert myndden neepek el yewnek , es the zyned eló̗t ymadnak , merth az the yteeletyd nylwan vannak .
Es ezeknek wtanna lataam , es yme meg nyttateek az ooh tó̗rweenben zerzet Satornak temploma az menyorzaghban ; es yeveenek ky heet angyalok az templombol , kyknel heet veeghſew czappaſok valanak , fel ewtó̗zween tyzta es feneſ kó̗wekbe , es ew meellyó̗kó̗n valanak aranyas ewek .
Es az neegy lelkó̗k kó̗zzó̗l egyk ada ewnekyk heeth aran poharokath , kyk tellyeſek valanak az erekkee eeló̗ Iſtennek haraghyawal .
Es bel teleek az templom fyſtel az ew Iſtenſeegheenek ereybó̗l ; es ſenky be nem mehet vala az templomba , myglen el nem veegheztethneenek az heet Angyaloknak heet wtolſo czappaſy .
Tyzen hath Cap 
Es halleek nagy zozatoth ah templombol mondwan az heet angyaloknak : Mennyetek el , es enczeetek az Iſten haraghyanak heet poharath ah feldre .
Es el meene {913} az elſew angyal , es mykoron az ew poharat le entette vona ah feldre , nagy ondokſagos fekeelyek eſeenek emberekre , kyk az beſtyanak bylló̗gheet ffel veetteek vala , es kyk ymaggyaak vala ewteth .
Es mykoron az maſodyk angyal le entette vona az ew poharaaat az tengherre , ottan veerree valtozeek  mynt ha megh holt vona , es mynden eelew lelek megh hala az tengherben .
Es mykoron az harmadyk angyal le entette vona az ew poharat az folyo vyzekre , es az kwth feyekre , ottan mynd verree valtozaanak .
Es hallaam az vyzeknek angyalat mondwan : Igaz wagy wr Iſten , ky vagy  es valaal ,
zent , ky ezth megh yteelted ; mert az zenteknek es az proſfetaknak veeró̗keth hwllattaak , es veerth adal ewnekyk ynnyok , mert meltook rea .
Es halleek maſ angyalth mondany : Wgy vagyon wr myndenhato Iſten , hogy byzonyok es ygazak az the yteeletyd .
Es az neegyed angyal le entte az ew poharat az nappra ; es hatalom adateek ewneky azallyal es tyzzel gyettreny embereketh ; es megh fogyathkozaanak emberek az nagy azalban , es megh karomlaak wr Iſtennek zent neweet , kynek hatalma vagyon ez czapaſokon , penitenciat ſem tartanak rola , hogy dyczewſeghet adnanak wr Iſtennek .
Es mykoron az ewtó̗dyk angyal le entette vona az ew poharat az beſtyanak zekyre , ottā megh homalyoſodeek az ew orzaga , es megh ragaak az ew nyelwó̗ket faydalomnak myatta , {914} es megh karomlyaak az mennyey Iſtenth az ew faydalmoknak es ſebó̗knek myatta , es nem tarttanak penitenciat , ew gonoz teetemenyekró̗l .
Es az hatod angyal le enttee ew poharat az nagy effrate vyznek folyaſſara , es megh zaraztaa ew vyzeeth , hogy wta leennee azon atal mynden keralnak nap keleth feló̗l .
Es latam az ſarkan̄ak es az beſtyanak es az ew profetayanak zayokbol harom gonoz zelletó̗t ky yewny bekaknak zemely zerent .
Az erdegheknek leelkey , kyk czodakat teeznek , es el mennek mynden ez feldy kyralyokhoz ewketh hadra kezeyteny wr Iſtennek nagy nappyara .
Ym el yewó̗k  mynt az orw .
Bodogh az  ky vygyas , es megh ó̗ryzy ew rwhayat , hogy mezeytelen ne yaryon , hogy megh laſſaak az ew zemeremſeghet .
Es gyeyty ewketh az herre , kynek ſydowl newe Hermagedon .
Es az hetedyk angyal le enttee ew poharat az eeltethew eghre , es nagy zozat yewe ky az templomban valo zekbó̗l , mondwan : Be tellyeſedet !
Es ottan lenek nagy vyllamaſok , meny dó̗rgheeſek , czattagaſok , es kew eſſeſſek , es feld yndwlaſok , kykhez haſonlatoſok ſoha nem voltanak , mywlta emberek voltanak ez feld zyneen .
Es az waraſok ozlanak harom reezre , es az poganoknak waraſok el eſeek ; es az nagy Babyllon waraſa emlekó̗zettre yewe Iſtennek elette , es ew nagy haraghyanak poharabol borth adanak ynnya .
Es myndden tartomanyok {915} el fwtanak , es az heegyek towabba nem leeletteteenek .
Es nagy kó̗weſ eſſew zalla le emberekre menybó̗l  mynt egy maſa ; es megh karomlyaak emberek wr Iſtenth az nagy kew eſſewnek czappaſaerth , myert felette yghen es hertelen vala .
Tyzen heet Cap 
Es yewe el eggyk az heet angyaloknak , kyknel az heeth vala , es zola en velem mondwan : Yey el , es meg mwtatom teeneked az nagy nemeſſ azzonnak karhozattyat , ky yl az vyzekó̗n , kywel fertezetet vallottak ez feldnek kyraly , es reezegheſkó̗ttek  kyk mynd ez feldó̗n lakoznak , az ew gonoz kereſmeenyeenek borabol .
Es el vyn enghem lelek== ==zerēt egy pwztaban .
Es latam az azzonyallatot ylween egy vereſſ beſtyan , ky tellyes vala karomlaſnak neweevel , es vala heeth feye es tyz zarwa .
Es az azzonyallath fel ewtó̗ztetó̗th aranyaſ barſſonban , byborban , aranban , kewekben es draga gyengyekben , es egy aran pohart tarthwan ew kezeeben , ky tellyes vala mynden ez feldy rwthſaggal , es fertó̗zethnek dohawal .
Es ew homlokan meg vala yrwa : Az nagy Babyllonak lelky ertelme mynden ez feldy fó̗rtó̗zethnek es ondokſaghnak annya .
Es lateek egy reezegh azzonyallatot az zent martyromoknak es zenteknek veerebó̗l , es nagyon el ameelkodam raytta  hogy lattam vona .
Es monda ennekem az angyal : Myt {916} czodalkozon raytta ?
En megh mondon teeneked ez azzonyallathnak es az beſtyanak lelky ertelmeet , ky ewtet hordozya , kynek het feye es tyz zarwa vagyon .
Az beſtya , kyt lataal , volth , es ymar nynczen ; de ffel yewendew az meelſeghbó̗l , es erek vezedelemre meegyen ; es czodallyak azt ez feldy neepek , kyknek ew newó̗k nynczen megh az eelew kenyben ez vylaghnak kezdetytw̋l foghwa .
Ez ennek ez ertelme  kynek bó̗lczeſſeghe vagyon : Az heet few , heet heegyet yegyez .
Az ewte el eſó̗th , eggyk wgyan vagyon , eggyk yewendew , es azoknak heet kyraly  kyken az azzonyallat yl , es mykoron az wtolſo el yevend , zykſeegh annak egy keweſ ydeyglen maradny .
Es az beſtya , ky vala es nynczen , az nyolczadyk , es azon hethbó̗l valo , es erek vezedelemre meegyen .
Es az tyz zarway , kyketh lataal , tyz kyralyokath yegez , kyknek orzagy meegh el nem yettenek ; de mynt kyralyok egy horaygh wralkodnak az beſtya wthan .
Ezeknek egy tanaczok lezen , eró̗th es hatalmat az beſtyanak adnak .
Ezek az barannal vyaſkodnak , es az baran megh gyezy ewketh , mert ew wraknak wra  es kyralyoknak kyrallya ;
es kyk ew vele vannak , mynd hywataloſok , valaztatoſok , es hywek .
Es monda ennekem : Az vyzek  kyketh lataal , kykó̗n az nemeſ azzon yl , ſok neepek , nemó̗k , es nyelwk azok .
Es az tyz zarway , kyketh az beſtyan lataal , azok megh gyw̋ló̗lyk , {917} es pwztaſſaghban hagyaak el ewteth , es megh mezeyteleneytyk , es az ew hwſaat eezyk , es ennen magaat megh eeghetyk ; mert wr Iſten azth atta ew zywó̗kben , hogy myndazt teegyeek  ky ewneky kellemetes , hogy az ew orzagokat aggyaak az beſtyanak , myglen bel tellyeſeggyenek wr Iſtennek mondaſy .
Es az azzonyallat , kyt lataal , az nagy waraſſ , kynek byrodalma vagyon mynd ez feldy kyralyokon .
Tyzen Nyolcz Cap 
Es ezeknek wtanna lateek maſ angyalth le zalwan az menyorzaghbol , kynek nag̋ hatalma vala ; es megh vylagoſodeek ez feld az ew dyczewſeghetw̋l .
Es kyaytaſth teen mynden hatalmaſſaga zerent , mondwan : El eſſeek , el eſſeek az nagy Babyllon , es len erdegheknek lakodalma , es mynden fertelmes lelkeknek otalma , es mynden fertelmes madaarnak lakodalma ; mert az ew haragoſ fertelmeenek borabol ywanak mynden nemzetek , es ez feldy kyralyok ew vele veethkó̗zeenek , es ez feldy kalomarok az ew kazdaghſaganak ereybó̗l mynd kazdagok leenek .
Es halleek maſ zozatot menybó̗l mondwan : Mennyetek ky ew beló̗le , en neepem , es ne leegyetek reezeſó̗k az vethkeyben , es az ew czappaſyban ne veegyetek ; merth fel hatanak mynd az men̋nygh az ew byney , es megh emlekó̗zeek wr Iſten az ew fó̗rtelmeyró̗l .
Wgyan aggyatok {918} megh ewneky , mykenth ew atta maſnak , es kettzer kettó̗zteſſeetek megh ewneky ew myvelkó̗dety== ==zerent ; az poharth , kyt tynektek egyeleytó̗t , kethkeeppen egyeló̗heetek ewneky .
Myneere dyczó̗ytette ennenmagat , es gyenyerw̋ſeeghekben eelth , annyat aggyatok ewneky az gyettrelembe es ſyralomba , merth ew zyweeben azt mongya : Lakom  mynt kyralne azzon , es nem vag̋ok ó̗zveg̋ , es ſyralmat nem latok .
Azert egy napon yewnek el az ew czappaſy , halal , ſyralom es ehſeegh , es tyzzel eegghettetyk megh ; merth hatalmaſ az wr Iſten , ky megh ytely ewteth .
Syrnak es ohaythnak ew raytta mynden feldy kyralyok , kyk mynd ew vele veethkó̗ztenek , es gyenyerw̋ſeghen eeltenek , mykoron latangyak az ew eegheeſeenek fyſtyth .
Tawoly alwan az ew nagy keen zenwedeeſeenek feelelmeerth , mondwan : Yay yay ez az nagy Babyllon varaſa , az nagy ereſſ varaſſ !
Mykeppen egy horaban yewe el az ew yteelety .
Es ez vylaghy tewſeró̗k ſyrnak es ohaythnak ew raytta , merth az ew arokat ymaran ſenky nem veezy , arannak , ezyſthnek , draga keweknek , es gyengyeknek , Bybornak , Barſſonnak , ſelyemnek , mynden draga fanak nemó̗k , eeleffanth tetembó̗l , es eegyeb draga kewbó̗l zerzet edeenyek , erczbó̗l , vaſbol , es marwan kewbó̗l , Balſamomot , cynnamomot , amomoth , es eegyeb zep Illathw draga kenetó̗keth , temyent , borth , olayth , {919} ſemlyet es gabonath .
Barmot , yohot , yo lowakath , kwcyth  zekeret , es embereknek foglyayth .
Es kylemb kylemb keevanſagos gymelczó̗keth tebbee nem talalnak the benned ;
ez feldy kalomarok , kyk mynd kazdaggaa lettenek ew myatta , akkoron tawl alnak az ew gyettrelmeenek feelelmeerth , ſyrwan , ohaythwan , es mondwan : Yay , yay , ez az nagy varaſſ , ky byborral , barſſonyal ffel ó̗toztetó̗th vala , es megh aranyaſwlth vala arannyal , gyengyel , es draga kewekkel , merth yme eg̋ horaban vezynek el mynd ennee draga yozagok !
Es mynden korman tartok es hayoſok , kyk az vyzeken es tengheren eweznek , tawoly allanak , kyaythwan , lathwan az ew eegheeſeenek helyeet , es mondwan : Ky volth ez waraſhoz haſonlatos ez feldó̗n ?
Es porth hanyaanak ew feyek feelyre keyaythwan , es mondwan : Yay , yay , ez az nagy varaſſ , kybó̗l mynd kazdagokkaa lettenek , kyknek mynd hayoyok vala az tengheren arwth hordozwan , merth yme egy horaban yewt el az ew pwztaſſaga !
Erw̋llyetek azerth raytta , mennyek , zent apoſtolok es proffetak !
merth megh ytelthe wr Iſten az ty yteeletteketh ew rola .
Es egy angyal veen egy nagy keweth ffel , mynth egy malom kew vona , es vetee az tengherbe , mondwan : Eellyen heertelenſegghel vettetyk le Babyllon az nagy waraſſ , es towabbaa ymaran nem leelettetyk .
Es heghedw̋ſó̗knek , keentaloknak , trombitaſoknak , kyrteſeknek {920} zozattya zengheeſe ymarā nem leelettetyk towabba ew benne .
Es ſemy myweſ meſter , ſemy bó̗lczeſſeeg nem lelettetyk te benned towabbaa , es ó̗rló̗nek zawa nem hallattatyk the benned towabbaa ;
es Zewethneknek vylaga nem vylagoſoyth te benned tovabba ; es vew legheennek es yegyeſnek zozattya nem hallattatyk te benned towabbaa ; merth az the kalomaryd valanak mynd ez feldy feyedelmek , merth az the bayolaſodban teewó̗lgheenek mynden nemzetek ; es ew benne az zent profetaknak es az zenteknek veeró̗k hwllaſa leletteteek mynd , kyk megh ó̗lettenek ez feldó̗n .
Tyzen kylencz Cap 
Ezeknek wtanna halleek nag̋ zozatot , oly mynth ſok kyrteleeſ vona az menyorzaghba , mondwan : Alleluya !
Dyczeereth es dyczó̗ſeegh es yozaagh my Iſtenw̋nknek , merth ygazak az ew ytelety , ky megh yteelee az gonoſſaghban eelew nemeſ azzonth , ky megh fó̗rtó̗ztette ez feldet ew gonoz termeezetynek myatta , es ky Bozzwt alla az ew zolgaynak veerek hwllaſarol .
Eſmegh mondanak : Allelwya !
es az ew fyſty ffel zarmazeek mynd erekkw̋l erekkee .
Es le eſſeenek az hwzon neegy veenek , es az neegy lelkó̗k ew orczayokra , es ymadaak wr Iſtent ylwen ew zekybe , mondwan : Amen , Allelwya !
Es az zekbó̗l zozat yewe ky mondwan : Dyczeereteth mongyatok my {921} wrwnk wr Iſtennek mynd ew zēty , es kyk mynd feelytek Iſtent , kyſdedek es nagyok !
Es halleek oly mynt egy nagy kyrth zooth , es mynt ſok vyzeknek zawath , es oly mynth nagy meny dó̗rgheeſnek zawat , mondwan : Allelwya !
Mert wralkodyk my myndenhato wrwnk wr Iſten .
Ewrw̋llyw̋nk es vygaggywnk , es aggywnk dyczó̗ſeghet ewneky , merth el yettenek az barannak ew meenyekzewy , es az ew yegyeſe ffel ekeſſeytette ennen magat .
Es zabadſaagh adateek ewneky , hogy feenlew es tyzta byborban ewtó̗zneek ; merth az bybor etezeth az zenteknek ygaſſagos teetemeenyek .
Es monda ennekem : Yryad : Bodogok azok , kyk az barannak vaczorayara vannak hywattathwan .
Eſmegh monda ennekem : Ez wr yſtennek bezeedy byzonyok .
Es en eſeem labahoz , hogy ymadnaam ewteth .
Es monda ennekem : Laſſad  hogy ne teegyed , mert zolga tarſſod vagyok , es te atyadffyaynak , kyk mynd wr Jeſuſnak hytyth tarttyak .
Iſtenth ymaggyad .
Mert Jeſuſnak byzonſagh teetele profetalaſnak lelke .
Es latam nythwan az menyorzagoth , es yme egy feyeer lo yewe ky , es ky ew raytta yl vala , neweztetyk vala hywnek es byzonſagoſnak , es az ygaſſaggal yteel es vyaſkodyk .
Az ew zemey valanak  mynt az tyznek langya , es ew feyeeben ſok korona , es az ew newe yrwan vala , kyt ſenky nem twd , hanem czak ennen maga .
Es ew ewtó̗zety vala veerben fó̗rtó̗zó̗t , es {922} hywattatyk vala ewneky newe : Iſten ygheye .
Es az menyey zereghek kó̗wetyk vala ewteth mynd feyeer lowon , fel ewtó̗ztethween mynd zep feyeer bybor rwhaban .
Es ew zayabol zarmazyk mynd keth feló̗l keth elyw tó̗r , hogy annak myatta el verye az pogan neepeketh .
Es byrya ewketh vaſaſ vezzó̗wel , es ſaytoban nyomya ky az erek myndenhato Iſten haraghyanak boraat .
Es ew rwhayan es tomporan ez yraſ vagyon : Kyralyoknak kyrallya , es wraknak wra .
Es lateek egy angyalt alwan az napnak feeneeben , es kyaytta nag̋ ffel zowal mondwan mynden madaraknak , kyk repeſnek vala az eghnek kó̗zepetthe : Yewetek el , es gyw̋lekó̗zyetek az nagy waczorara , hogy eegyeetek kyralyoknak hwſaat , palogaroknak es ereſſeknek , lovaknak , es kyk ew raytok ylnek , es myndeneknek , zabadoſoknak , zolgaknak , kyſdedeknek es nagyoknak .
Es latam az beſtyat , es ez feldy kyralʼʼokat ew ſereghó̗kkel egybe gyw̋lveen , es hadat teenny azzal , ky az feyeer lowon yl vala , es az ew ſeregheewel .
Es megh fogattateek az beſtya es az ew profetaya , ky czodakath tetth ew elette , es ky el hytette azokath , kyk reayok vetteek az beſtyanak bylló̗gheet , es az ew kepeeth ymattaak .
Eelween vettetenek mynd ketten tyzzel es keenkw̋el eggew toban .
Es az tebby mynd megh ó̗lettetenek tó̗rrel , ky az lowon ylewnek zayabol ky zarmazyk vala ;
es myndnyayan az eghy madarak eleghet eenek ew hw̋ſogbol .
{923} Hwzad Capitulum 
Es lateek egy angyalth le zalwan az menyorzaghbol , kynel az meelſeghnek kwcza vala , es ew kezeeben egy nag̋ vaſſ lancz .
Es megh ragadaa az Sarkan , es az agh zomakoth , ky mondatyk erdeghnek es Sathannak , es megh kó̗tó̗zee ewtet ezer eztendeg , es vetee ewtet az meelſeghben , es be rekeztee , es be peeczethlee  hogy ne hytethne tebbee neepeket , myglen be nem telnek ezer eztendó̗k ; es annak wtanna meg kel ewtet odozny egy kewes ydeyglen .
Es lateek zekó̗keth , es nekyk le yleenek ew beleeyek , es adateek ewnekyk yteeletet tennyó̗k ; azoknak  kyk megh ewlettenek vala wr Jeſuſnak byzonſagaert , es Iſtennek ygheerth , es kyk nem ymattaak az beſtyat , es az ew keepeet , es kyk az ew keepeet ffel nem vetteek ew homlokokra , es ew kezekre ;
annak okaerth eeltenek es orzaglottanak Criſtuſſal ezer eztendeegh .
Az teb hallottak nem eeltenek , mygh be nem telth vona az ezer eztendew .
Ez az elſew ffel tamadaaſ .
Bodogh az es zenth , kynek reze vagyon az elſew ffel tamadaſban ; ezeken az maſodyk halalnak hatalma nynczen , es mynd Iſtennek es Criſtuſnak papy leeznek , es ew vele orzagolnak ezer eztendeegh .
Es mykoron bel telennek ezer eztendó̗k , megh odoztatyk az Sathan ew tó̗mló̗czeebó̗l , es ky yew , es el hytety az ydeghen nemzeteketh , kyk ez feldnek neegy {924} zeegheletyn vannak , gog es magog , es gyeyty ewketh hadra , kynek zamok nem lezen , mynt az tengher fewenyeenek .
Es ky zallodanak ez feldnek zyneere , es el yaraak az zenteknek valalyth es az zerethew varaſth .
Es thyz zalla le Iſtentw̋l menybó̗l , es meg emeeztee ewketh ,
es az pokolbely erdegh  ky hytety vala ewketh , vetteteek az tyzzel es keenkewel forro toban , hol oth az beſtya , es az ew hazwgh proffetaya gyettrethnek eeyel es nappal mynd erekkw̋l erekkee .
Es lateek egy zeep feyeer zeketh , es ew benne yló̗th , kynek zyne eló̗t el fwta az egh es az feld , es ew helyek towabba nem leeletteteek .
Es lataam az hallottakat , mynd nagyot mynd kyſdedó̗t , alwan az zeknek elette .
Es kenywek nyttatanak megh ; es eg̋ kenyw megh nyttateek , ky mondatyk eelethnek kenywe ; kybó̗l megh yteelteteenek az hallottak ew mywelkó̗detó̗k zerent .
Es az tengher ky adaa az ew hallottyt , kyk ew benne valanak ; es az halaal az pokol es ky adaak  kyk ewbennó̗k valanak ;
es myndenek megh yteelteteenek ew teetemenyek zerent .
Az pokol es az halal vetteteenek az tyzes toban ; ez az maſod halaal .
Es ky nem leelettetó̗t az eelew kenybe beyrwan , vettetó̗th az tyzes toban .
Hwzon egy Cap 
Es lateek wy mennyeth es wy feldet ; mert az elſew meny , es az elſew feld {925} el mwleek , es az tengher ymaran nynczen .
Es en Janos lataam az zenth waraſth , wy Jerwſalemeth , le zalwan menybó̗l , atya vr Iſtenttw̋l zereztettet , mykeent eekeſ yeg̋eſt ew wranak .
Es halleek nagy zozatot az zekbó̗l , mondwan : Yme wr Iſtennek hayloka emberekkel , es lakozyk ew veló̗k ; es ewk ew neepey leeznek , es wr Iſten ew veló̗k ew Iſtenek leezen .
Es el tó̗ró̗l wr Iſten myndden kenyhwllataſth ew zemó̗kró̗l ; es halal towabba nem lezen , ſem ſyralom , ſem kyaytaſ , sem banat nem lezen thowabbaa ; kyk annak elette , mynd el mwltanak .
Es monda  ky az zekben yl vala : Yme myndent wyat teezek !
Es monda ennekem : Yryad , merth ez bezeedek hywſeegheſek es byzonyok .
Eſmeg monda ennekem : Veeghe vagyon .
En vagyok alffa es o , kezdet es weeghezeth .
En zomehozonak adok az eelew kwth feenek vyzeeben yngyen .
Ky gyó̗zend , az vehety ezeketh , es lezek ewneky Iſtene , es ew lezen ennekem ffyam .
Az feelelmeſeknek kedeegh es hytetleneknek , megh vakwltaknak , gylkoſoknak , fertelmeſeknek , ydeghen Iſten hywó̗knek , es mynden hazwgoknak reezek leezen az tyzzel es kenkewel ffel gheryeztet toban , ky mondatyk maſod halalnak .
Es yewe el egy az heet angyal kó̗zzó̗l , kyknel az heet poharok valanak tellyeſek az heet wtolſo czappaſokkal , es zola en velem mondwan : Yey el , es megh mwtatom teeneked az barannak yegyeſeeth .
{926} Es vyn enghem lelek== ==zerent egy magaſ es nagy heegyre , es megh mwtataa ennekem az zenth Jerwſalemnek waraſaath , le zalwan menybó̗l Iſteny feneſſeegghel , es ew vylaga haſonlatos vala az dragalatos yaſpis kewhó̗z , zeep  mykent Criſtal .
Es vala nagy kewfala , es magaſſ kapwy tyzen kettew , es az tyzenketh kapwknak zeegheletyn az Izrael ffyaynak tyzen keth nemzetynek newy yrwan valanak .
Nap kelettró̗l harom kapwk , eezakrol harom kapwk , Deel feló̗l harom kapwk , Nap nywgattrol harom kapwk .
Es az waraſ falanak fondamentoma vala tyzen kettew , es ew raytok yrwan valanak az Barannak es az tyzen keth apoſtoloknak newy .
Es ky en velem zool vala , tarth vala ew kezeeben egy aranyas naad zaal meertekó̗t , hogy megh meernee az waraſth , mynd kapwyt , mynd ew falat .
Az varaſ kedeegh vala neegy zeghew , es hozyaſſaga annee , meenee zeeleſſeghe ; es megh meeree az waraſth az aranyas naad zallal tyzen keth latathnyra , es ew hozyaſſaga , magaſſaga , es zeeleſſeghe ygyenló̗k valanak .
Es megh meree ew falyth zaaz negywen neegy ſenghre embernek meerteeke zerent , ky vala angyalee .
Es vala ew falanak rakaſſa yaſpis kewbó̗l , ennen maga kedeegh az varaſ tyzta arany , haſonlatos tyzta yweghó̗z .
Es az waraſ falanak fondamentoma vala mynden draga kewekbó̗l zereztetween .
Ew fondamentomanak elſew kewe yaſpis , Maſod ſaffyrus , harmad {927} kalcedoneus , Negyed Smaragdus , ewtó̗d ſardonis , hatod ſardius , heeted Criſolitus , N̋olczad Beryllus , kylenczed Topaſius , tyzed Criſopaſſus , tyzen eeggyed Hyacintus , tyzen kettó̗d ametyſtus .
Es az tyzen kapwt vannak ezen tyzen ketth draga kewekbó̗l , es az waraſnak wczaya tyzta arany , vylagos  mynt az tyzta ywegh .
Es templomot ew benne nem lateek , mert ennen maga ah myndenhato wr Iſten es az Baran ewneky temploma .
Es az varaſ nem zykſeegh napnaal es holdnaal kyl , hogy vylagoſohanak ew benne ; merth Iſtennek feeneſſeghe vylagoſoyttya ewteth , es ew zeweethneke az baran .
Es yarnak ah neepek ew vylagoſſagaban ; es ez feldy kyralyok hozyaak mynden dyczewſeeghó̗keth es tyzteſſeeghó̗ket ew belee .
Es ew kapwy be nem teetethnek napwl nap eſtygh ; mert eey oth nem leezen .
Es ew belee vyzyk neepeknek dyczó̗ſeeghyt es tyzteſſeeghyt .
Semy fertelmes , es ky gonoſſagot teenne , awagy hazwghſagot , ew belee nē meegyen , hanem czak kyk yrwan vannak az barannak eelew kenyweeben .
Hwzon kett Cap 
Eſmegh mwtataa ennekem az eelew vyznek folyaſaath , ky ollyan zeep  mynt az Criſtal , zarmazvan Iſtennek es az Barannak zekybó̗l .
Az waraſnak wczayan , es az eelew vyznek keres kewrw̋le vagyon az eelew ffa , mynden honap zerent tyzen ket keth gymó̗lczó̗t hozwan , es teremthween ; {928} az fanak leweley haznos neepeknek egheſſeeghekre .
Es ſemy athkozot allat oth nem leelettetyk towabba , de wr Iſtennek az Barannak zekeſ helye lezen ew benne , es az ew zolgay zenethlen zolgalnak ewneky .
Es koronkeed lattyaak az ew zyneeth , es ew zenth newe ew homlokokon leezen .
Es az eey towabba nem lezen , es nem leznek zykſeeghó̗ſó̗k zeweethneknek awagy napnak vylagoſſaga== ==naal kyl , merth ennen maga wr Iſten vylagoſoyttya ewketh , es orzagolnak mynd erekkw̋l erekkee .
Es monda en nekem : Ez bezeedek hywſſeegheſek es byzonyok .
Es az zent profetak leelkeenek wra Iſtene kyldette el ew angyalaat megh yelenteny ew zolgaynak , kyknek zykſeegh hamar be tellnyó̗k .
Es yme hertelenſeeghel el yewó̗k .
Bodogh az  ky megh ó̗ryzy ez kenyben valo yewendew mondaſnak bezeedyt .
Es en  Janos hallaam es lataam ezeketh , es mykoron hallottam es lattam vona , le eſſeem  hogy ew labay eló̗t ymadnaam ewtet , ky ennekem ezeketh yelenghety vala .
Es monda ennekem : Laſſad  hogy ne teegyed , merth teeneked es the atyadffyaynak profetaknak zolga tarſſ vagyok , es azoknak  kyk mynd ez keny bely proffetalaſnak bezeedyth tarttyaak .
Iſtenth ymaggyad .
Eſmegh monda ennekem : Be ne peeczetellyed ez kenybely proffetalaſnak bezeedyth ; merth az ydew kó̗zel wagyon .
Ky arth , arczon meegen ; ky fó̗rtó̗zethben vagyon , fó̗rtó̗zyeek meeghen , {929} es ky ygaz , Igazwllyon meeghen , es ky zenth , zentó̗lteſſeegh meeghen .
Ym hamar el yewó̗k , es az en eerdemem en velem vagyon , megh fyzethnem myndennek ew mywelkó̗dety zerent .
En vagyok alffa es o , elſſew es wtolſo .
Bodogok azok , kyk megh moſſaak ew ſtolayokath az Barannak veereben , hogy legyen ew hatalmok az elew fahan , es az kappwkon meennyenek be az waraſba .
Merth kyw̋l maradnak az eebek , bayoſok , fertelmeſek , gylkoſok , ydeghen Iſten ymadook , es mynden , ky zereth  es teezen hazwghſagoth .
En  Jeſus kyldettem el en angyalomat tynektek ezekró̗l byzonſagoth teenny az egyhazakban .
En vagyok dauidnak nemee es gyekere , az feneſſ es haynaly cyllagh .
Kynek az leelek es az yegyes mongyaak : Yey ede !
Es ky hallya , mongya : {930} Yevy ede !
Es ky zomeehozyk , yeyen ede , es ky akar , veegyen eelew vyzeth yngyen .
Az vallom myndennek  ky ez kenynek yewendew mondo bezeedeet hallangya : Vala ky ez lataſnak mondaſyhoz tebbet teend , awagy zerzend , megh tebbeyty annak wr Iſten ez kenyben megh yrth czappaſokath .
Es ky megh keweſebbeytendy ez kenyben megh yrth proffetalaſnak bezeedyth , ky wonzya wr Iſten az ew reezeet az eeló̗ kenybó̗l .
Wgy mond , ky mynd ezekró̗l byzonſagot teezen : Eſmegh el yewó̗k hamar .
Amen !
Yey el  en wram Jeſus !
My wrwnk Jeſus criſtuſnak malaztya myndnyayatokkal .
Amen .
Eeth vagyon veeghezety zenth Janoſ lataſaarol valo kenynek , ky mondatyk Apokalypſiſnak .

