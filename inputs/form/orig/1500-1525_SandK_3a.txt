{1r} Ezt mongÿa uala zent pal apastal korintom-@@ban lakozoknak . Iruan
uagon hog zo̗m nem la-@@tta : fo̗l sem hallotta :
embo̗rnek zÿweben sem , zaalloth . mÿkeeth zerzo̗th az vr
isten azoknak kÿk zeretÿk óteth Mÿert ig uag̋on hog ez
vilagÿakrol kÿnneb embo̗rnek eerteeko̗znÿe honnem az menÿeÿekro̗l : azerth is
Irok en , te neko̗d iesosnak zolgaloÿa igo̗n zeep dolgo-@@kath
az menorzaagrol : etc Az menorzagban ha iutandaz tarsaÿd leznek
mÿnd az angÿalok . patriarkaak . profetaak apo-@@stolok . martÿromok
: konfessorok zózeek . es az nag zammal ualo zerzeeto̗so̗knek
zamok . Ot meg es-@@mero̗d attÿadath . anÿadath : attÿad
fÿaÿth . es mÿn-@@do̗n nemzetsegÿdeth : so̗th mindo̗n zento̗th iol
tucz melʼʼ fo̗ldÿ mel nemzeeth : mÿth mÿuelko̗do̗th ez vÿlaagban
elteben : Azok az tarsasaagban ualok imeÿeno̗k . Igo̗n .
eg maast zereto̗o̗k olʼʼ . igo̗n nag tekelleto̗s ze-@@reteeth uag̋on
ko̗zto̗k : hog̋ mindenik vg̋an zeretÿ masikath mÿnt ónno̗n magaath
. azert is vg̋an , o̗ról masnak iauan mÿnth igaz
az ónno̗n tulaÿ- donan : nem lezo̗n oth az iregseeg
az gÿólo̗lseeg merth orzagol mÿndo̗no̗kben zenth zeretetnek eg̋ volta ,
Igo̗n uigak . mert isten meg to̗rlo̗tte zo̗- mo̗keeth .
es imar soha nÿnčen banatÿok : siral-@@mok . es felelmo̗k
. birnak o̗ro̗k bekessego̗th : telÿees o̗ro̗meth mÿnd o̗ro̗kke .
Igon zepo̗k mert nÿnčen semmi nemó macula ó benno̗k dee
mÿndo̗n lelkÿ ioknak telÿes uolta : olʼʼ igo̗n zepo̗k :
hog mÿnd ez {1v} vilagon men̋e zepseeg uag̋on . az mentól
kisseb ze-@@ntnek zepsege . felÿól milnaÿa azt : zamlald el
mene zepseg vag̋on az ego̗n . ez fo̗ldo̗n : mÿnd
senkÿ semmÿ az ó zepsego̗kho̗z kepo̗sth , Igon m-@@eltosagossok :
merth istennek mÿnd feÿenkeed lea-@@nÿ es fÿaÿ : kÿralÿok es
kÿralne azzonÿok : cristus-@@nak mÿnd o̗ro̗kko̗sÿ : fel o̗lto̗ztettek diččo̗segnek
feÿer o̗lto̗zettÿwel : mÿndo̗n iauath istennek bir- ÿaak : veettek
az zepsegnek orzaagaath az kÿral-@@nak kezebo̗l : azerth is tizto̗ltetnek
nag tizto̗letteel Igo̗n sokan uannak , zent iob irta :
Nÿnčen za-@@mok az ó wduarloÿnak : erčeed mÿ nalonk :
biz-@@onÿaual meg gondolhatatlan az ó sok voltook Az ó uarasokban
kÿlencz karth mondnak : ann-@@ak az mentól alsobÿkban is to̗b
angÿal uag̋on honnem mÿnth az napnak feneben mÿkorth be ió
az ablakon : mene sok apro poor vagÿon Az menorzagban
az zento̗k tudde mÿth ezn-@@ek : en hÿzo̗m hog nem
tudod : az men̋orz-@@agban mentól ÿelo̗sb eto̗k : az kokonnÿa
: mÿ- čoda az kokonÿa : az kokonnÿa . ónno̗n
ma-@@ga vr kristus . isten es embo̗r , keerdied te
koko-@@nnÿa uolth ó : Bizon az : Imez okaÿerth merth
ualamÿk kelnek az kokonnaÿahoz : auag az husuetÿ ken̋erho̗z ,
ó benne mÿnd meg leleet-@@tetnek az uag peldazatnak : Az
hwsuetÿ ken̋erho̗z saÿt ll teeÿ tÿkmon̋ tizta tezta : ko̗rnÿól
tezta bol kozoru modra kell činalnÿ : meg kell ,
sótnÿ . meg kell zento̗lnÿ : eg̋ masnak kell be-@@nne
kóldo̗znÿ : ozton a to̗bÿt keet tal ko̗zth fel kell
az polczra tennÿ : Az egerek azt meg {2r} erzÿk keet
elso̗ labokkal az polcz feele fel čó- uelko̗dnek : es
ha melÿk čak egzo̗r eheess-@@ek benne : nem gondol oztan
sem eger fogo ual : sem mačkaual . de mind
halalaban re-@@a sÿeth : veed ezo̗dben imar : mÿnd ezo̗knek
erte-@@lmo̗kenth a uag peldazasokkath . Az saÿt es az ,
teÿ peldazÿaak cristusnak zentsego̗s testeeth zenth lelo̗knek čeleko̗deettibo̗l : zóz
marianak meheben : eg̋ben zerzo̗tteth : Az tikmonnak az feÿeren
ertetÿk az ó feÿersegó lelke . kÿ ereden-@@do̗ bóntól igo̗n
tauol len . Az tikmonnak az ze-@@ken ertetÿk az ó
istensege : mert mikenth az , tikmon zekben uagon eleete
az tÿk fÿwnak , ezo̗n keppen kristusnak istensege mindo̗no̗keeth eleeueneeth
: zent ianos irta : az mÿ allath , leeth
. ell uala ó benne , zent pal is (ó
altala ua-@@gÿonk . elo̗nk . ingadozomk) ig mond uala :
Az zep tizta teztan . kÿre az saÿtoth rakÿak es
az tÿkmonÿath es az teÿeeth : ertetÿk az harom zo̗melben
az fÿwnak zo̗melÿe : mel zo̗melben az istenÿ termezeth :
az embo̗rÿ termezettel eg-@@gÿessóle , Ig irtha atanasius pispo̗k :
mÿkenth az okos lelo̗k . es az testh eg̋ embo̗r
: ezo̗nkepp-@@en az istenseg es az embo̗rseg . eg bizon
kristus Az teztabol činalt kozorwn kÿwel az husue-@@tÿ kÿnerth meg
ko̗rneko̗zzÿk ertetik az mÿ modon az attÿa . az annÿa
az mostohaÿa es az ó haza nepe ótet meg kozoruzta
volth Az ó attÿa meg koronazta óteth az ó isten-
{2v} sege zerenth dičo̗segnek coronaÿaual : ez koro-@@na . engÿenlo̗ dičo̗seeg
attÿa istennel : mÿnth , am zent eghaz is mondÿa
: engÿenlo̗ dičo̗seegh es egÿenlo̗ o̗ro̗k felseeg : kozoruth činala
nekÿ az ó annÿa is : zegensegbo̗l es sok naualÿa
zen-@@weedesbo̗l . mert zegen uala es naualÿas elte-@@ben : meg
kozoruza óteth az ó mostohaaÿa is az uala az sidosaag
kÿk tówissel koronazwan <koronazaak> feezetteteek meg . óteeth : kozoruth
. činal nekÿ az ó haza nepe is . ezo̗k
az menor-@@zagbelÿek kÿk latÿaak óteth dičo̗óluen igas-@@sagnak kozoruÿaual el iónÿe
ez uilagoth m-@@eg itelnÿ Az meg sóteseen erteetik az ko̗ro̗zth
fanak kemenczeien . ó testenek meg zaaradasa Isteni nag zerelemnek
nag tizetól : Az meg al-@@datasaon ertetÿk az óteth meg
aldaas : meg alda-@@teek zenth attÿatul : mikorth azt zolÿa
uala nekÿ , ez az en zerelmeto̗s fÿam : meg
aldatek elsebo̗th azzontul is : kÿ azt mongÿa uala an-@@nÿanak
. aldoth te mehednek gÿmo̗lčče : Alda-@@teek az neptól is
kÿk azth ówo̗ltÿk uala : ald-@@oth kÿ ióth vrnak neeueben
: Az aldas ko̗ro̗- zth veetesnek iegeuel lezo̗n : meg
is iegzeek óteth . elo̗zer zenth attÿa . mÿnth am
zenth Ia-@@nos irta : ezt meg iego̗zte az attÿa isten
: meg iegze Iudas is : mikorth ÿelth ada az
sidoknak monduan : az kÿth en meg čokolok azt fog-@@iatok
meg : Meg iegzeeteek óteth az sidook is mikorth mÿnd
keezeth labaath oldalaat altal vereeteek : de azerth vg̋an nem
lelÿk ók megh {3r} eg masnak ualo kóldo̗zesso̗n : ertetik iesusn-@@ak
hwsuetnapÿan sok felee ualo ÿelo̗neetÿ : elo̗zer ÿelo̗nek zo̗z marianak
: az vtan magdelenanak az vtan az keet mariaaknak :
az vtan peto̗rneek az vtan emausban meno̗ tanetuanÿoknak : Az
vtan tamas nekól ualo tanetuanÿoknak : Az v-@@tan tamas ko̗zto̗k
lewen valooknak : Az utan galileaban tÿberiadis newó tengo̗rneel :
Az vta-@@n aldozo čo̗to̗rto̗ko̗n . az eebedo̗n . Az keet
taal k-@@o̗zth az polczra fel tewessen : ertetÿk az magass
elshaazban . az tózes egben : testeueel lelkeuel valo fel
menesse : az keet taal az test es az le-@@lo̗k
Az egeereko̗n ertetnek isten zereeto̗ embo̗- ro̗k es cristusnak tizto̗lo̗ÿ
. kÿk kristus vtan , igo̗n keuankoznak : es ó
zenth embo̗r voltaath igo̗n illatozzaak : es imeezt is mongyaak
: vong̋ vtannad minkeeth . haad fussonk az te illatod-@@ban
: Γ O̗th okaerth hassonlattatnak az kristoshoz aetozook az egerekhez
elso̗ ez : mert mikenth hog az egereek lakoznak zoros
lÿkakbaan ezo̗n keppen az kristosth uallok is el futuan e-@@mbo̗ro̗knek
soksaagaath lakoznak klastrom-@@okban : es zoros helo̗kben maas ez merth
az e-@@gereek kÿ nem mennek likokbol nag̋ zókseg nekól :
akor is keet feele neznek : esmeg haa mar bee
mennek : ezo̗nkeppen az kristosth ke-@@uanook kówól ualookual nem foglalÿaak
magokkath : ha nem mikorth čak nag zókseg kezo̗retÿ ókeeth
: melÿ kówól ualookaath el-@@vegezwen esmeg hamar bee mennek az
ó : etc {3v} zokoth io eleeto̗kree Harmad ez mert az
E- geerek illatozzaak az polczon ualo hwsuetÿ ken̋ereeth : fel
igÿeko̗znek reaÿa : ezo̗n keppen az kristosth uallook : azokaath
illatozzaak es er-@@zÿk melÿek men̋orzaag feele vannak : nem mÿk
ez feeldo̗n : Neg̋ed ez . mert az egeerek mikorth
az polczra fel akarnak mennÿ az keeth vtolso labokra alnak
: z keet elso̗ la-@@bokkal fel čo̗ueelko̗dnek : ezo̗nkeppen az
kri-@@stus uallook mindo̗nkorth elo̗we keuankoz-@@nak mennÿ az menneÿ iokra :
el feeleduen mÿndo̗no̗keeth ez uÿlagÿaakath : Igo̗n iol illatozeek az
zenth palnak az menneÿ ken̋er merth mikorth bee menth uala
az menneÿ taar hazban . az az a harmad eegben
: mÿth ten ., mÿnth az egeer hog to̗b egerekeeth
is rea uizo̗n az mith ó ÿzleeth . ezo̗nkeppen ó
nag sokakaath egÿebekeeth is az menneÿ ke-@@n̋erre fel hÿwa o̗to̗d
ez merth az egeer mi-@@korth egzo̗r eÿendÿk az polczon ualo
eledel-@@ben . ozton nem gondol sem mačkaual sem egeer fogoual
de mÿnd holtaban rea me-@@go̗n : ezo̗n keppen az kristost
uallook kÿk er-@@o̗s hÿtteel es zeretettel meg kostoltaak mel ÿo
lego̗n az isten , nem gondoltaak sem o̗r-@@do̗gnek kesserteetiuel :
sem kenzooknak kenzaassokwal : el feleeÿtwen ónno̗n elee to̗keeth :
halalra attaak magokaath {4r} eger fogoÿa uala zenth peto̗rnek zenth an-@@drasnak
az ko̗ro̗zt fa : zent palnak az to̗r ze-@@nt estwannak
az sok kó : zenth lo̗rincznek az <ro> Rosteel zenth
katerinanak az zablÿa , Az mačkaak ual sem gondolnak uala
: az mačkakon ertetneek az fenee orlozlanok kÿknek zaggatnÿ az
zento̗- kkeeth veetÿk uala : Imee melʼʼ io ÿzó uala
nekÿk ez kener : etc Mene hazon lego̗n az men̋eÿ
kenernek eteeleben : ved iol ezo̗dben : etc Elso̗ hazozon
ez kówetko̗zÿk belo̗le , hog az kÿk azt eÿendÿk :
kÿnek eteele nem egÿeb . ha nem az vr iste-@@nnek
zÿnro̗l zÿnre ualo lataasa : hog igo̗n hatha-@@took leznek .
Ig irta zenth anselmus . hog olʼʼ nagh ero̗ÿe lezo̗n
az zenthnek hog ha akarnaÿa ez fo̗- ldeth mÿnd meg
indethaatnaÿa Maas ez hog az ó testo̗k feno̗s lezo̗n mÿnth
az nap , mÿnth az hoold mÿnth az čillagok :,
altal lathato is lezo̗n : mÿnth óweeg , a uag
mÿnth az vÿz : zenth gergo̗l irta Az bo-@@dogoknak testo̗k
. eg̋ maasnak feno̗sseguel fenlneek es tiztan altal nezesseel uilagosulnak
: oh edo̗s isten Harmad ez hog mÿnd keen zenuedheetetleeno̗k
leznek : ha kepo̗s uolna annak lennÿ hog az ó
te-@@sto̗k pokol tózeben veettetneÿek : meeg az sem art-@@hatna nekÿk
: Negÿed ez hog igo̗n gÿorsak lezn-@@ek . merth az
ó testo̗k az lelo̗knek akaratÿanak semmiben ellene nem all :
melʼʼ igo̗n gÿors az lelo̗- k az test nekól .
igaz olÿan gÿors lezo̗n az testeel , ha azt akarod
hog̋ mind ezo̗k az te testo̗dben . leg̋enek : tudode
hog teeg : ne keemeeld maasth az beka zalannath .
O̗to̗d ez hog̋ mÿnd tekelle-@@to̗s kor beelÿeek leznek : merth
mÿnd az alla-@@patoth birÿaak melÿeeth cristus bÿr uala mikor {4v} meg
hala : Meeg az kÿk igo̗n nag venseg-@@o̗kben holtaak meg
. meeg az kÿk igo̗n kÿ- čin korokban : mind
eg̋ allapatban mÿnee-@@móben Cristus hala meg : tamadnak feel ,
Hatod ez , hog mÿndo̗n eerzeko̗nsego̗k nekÿ- k tekelleeto̗s lezo̗n
: az lataas imelÿn lezo̗n hog mÿnd ón benno̗k mÿnd
ón kówólo̗k mÿ- ndo̗no̗keeth iol latnaak , feel vgÿan mÿnth
ala : meezze wg̋an mÿnth ko̗zeel : kÿčino̗keth wg̋an mÿnth
nag̋okaath : haatra vg̋an mÿ- nth eelo̗we :, kÿlo̗mb kÿlo̗mb
zÿno̗keeth mÿ- nth čak eg zÿnth : es azokaath mÿnd
kó- lo̗n ko̗lo̗n , zo̗m bee hwn̋uan mÿnth igaz <be-@@te>
meg nÿthwan : mÿndo̗n munka nekól es faradsagnekól , hallassok
is tekelleeto̗s lezo̗n : merth mÿndo̗n zokaath egzo̗rs mÿnd halnak
: es mÿnd azokaath eg̋ maastul va-@@logatwan . Tauol vg̋an
mÿnth ko̗<z>zeel . az egÿeb erzeko̗nsego̗k is ezo̗nkeppen lezneek Illatozzaassok
: nÿeldo̗kleso̗k es Illeeto̗sso̗k heeted ez : hog̋ mÿndo̗n zo̗rnÿósego̗k
tauol leznek , nem lezo̗n oth geerbee embo̗r . sem
santa . sem čonka : sem o̗z : sem halouan̋
sem čorba : sem o̗zto̗weer testó : sem igo̗n ko̗weer
: Nÿolczad ez : hog mÿndo̗n eko̗ss-@@eeg raÿtok lezo̗n :
haÿok čak ann̋e lezo̗n , men̋e zókseeg : zaakaalok ÿs
čak ann̋e : ko̗r-@@mo̗k ÿs čak ann̋e : es semmÿ
fo̗lo̗tte ualo , raÿtok nem lezo̗n : Beelo̗k maaÿok tódo̗io̗k
{5r} zÿo̗k veeseẏo̗k mÿnd benno̗k lezo̗n : de mÿnd tizta no̗mo̗s
nedweewweegwel tiztaak leznek : Kÿlenczeed ez hog ó testo̗k <nee>
mÿnd io illatu lezo̗n : ann̋era hog̋ mÿndo̗n zenth mÿnd
tauol mÿnd ko̗zzeel mÿndo̗n dičo̗ólteeknek kÿ- waalt keppen ualo gÿo̗no̗rwsego̗th
illatban rez-@@zeelteeth Tized ez . hog mÿnd io zauuk lez-@@nek
. kÿ kÿ mÿnd tulaÿdon kÿuaalth keppen ua-@@lo zoual ÿneeko̗l
: Imez haarmaknak halga-@@taasabol lezo̗n nekÿk nag gÿo̗n̋o̗rósego̗k : elso̗
ben mÿnd az bodogoknak dÿčereth ÿno̗kles-@@o̗kben : ezt ÿno̗klÿk .
Dičereeth neko̗d vr isten az te io voltodnak okaerth :
Tizto̗seeg <t> az te hatalmas voltodnak okaerth : Dičo̗seegh az
te bólč voltodnak okaerth : eggÿk illeetÿ attÿa is-@@tenth .
masik fÿw istenth haarmadÿk zenth le-@@lo̗k istenth , Maassodnak hallasaban
e̋bbeen lez o̗n nag gÿno̗rósego̗k : az heeth eegó čillagok-@@nak
egÿenlo̗ zengeso̗kben : haarmadban az neg̋ elteto̗ allatoknak zepo̗n hangossulaass-@@okban
: merth mÿndo̗nik az ó zengeseeth o̗rzÿ Melʼʼ nag o̗ro̗mo̗k
lezo̗n . ved azt is ezo̗dben Nag o̗ro̗mo̗k lezo̗n elso̗
okaerth Imeezerth az zenth hasromsaag istennek lataassaerth mel latas mẏndo̗n
o̗ro̗meeth fo̗liól mul : mert az . az allath zerenth
valo iutalam . honnath mÿ- ndo̗n egÿb iutalam zaarmazÿk .
eznek latassa-@@ban vagÿon mÿndo̗n allatoknak el ueg̋ezo̗th to̗kelleto̗ssege : Mas
okaerth ezerth . Isten fÿan- {5v} ak embo̗r uoltanak latasaerth :
Oh melʼʼ igo̗n teel- ÿees o̗ro̗m mindo̗n edo̗ssegwel az lezo̗n
: latnÿ embo̗- rth . embo̗rnek teero̗mtoÿeeth : mÿ attÿank
fÿath ne-@@mikoron olʼʼ minth el veezteeth es meg wtaaltath <Im̄ar
akor meg> ÿmmaar akkor meg lelteeth . es or-@@zaaglooth es
mindo̗no̗ko̗n parančolooth , haarm-@@ad okaerth ezerth az zÿz annÿanak latasaerth
latwan o̗rólnek azon hog az vr isten óteth mÿndo̗n allatnal
tiztaabba es zebbe tette volth : o̗rólnek azo-@@n is :
mene nag sok iauÿth istennek ó altala uet-@@teek : Negÿed
okaerth ezerth . az isteni seeregnek la-@@taasaerth : latwan ókeeth
nag zepo̗n fel o̗lto̗znÿe zeplóth semmÿth sem esmernÿ : engo̗delmesseeg
re mÿndo̗nkorh kezo̗knek lennÿ : čodaalatos n-@@ag čoda lezo̗n ez
. mikorth eg̋ reendben tizo̗r ualo zaaz eezo̗r . ezo̗rzo̗r
ualo to̗men̋ eezo̗r wduarlok nee-@@zÿk az vr istennek zÿneeth .
O̗to̗d okaerth : az zeng-@@to̗knek nezesso̗keerth : az nag zento̗knek
latasso-@@kbol lezo̗n az kÿs zento̗knek nag o̗ro̗mo̗k . azon keppen
az kÿs zentoknek latasokbol : kÿk mind eleÿgben ÿónek eg̋
maasnak es wg tizto̗lÿk eg̋ maasth : en is elo̗dben
mego̗k te neko̗d mÿko-@@rth oth lezo̗k es meg kero̗zleek mÿnth
wagh Ved azt immaar eezo̗dben mÿt miuel-@@nek az zento̗k men̋orzaagban
: tanczol-@@nakee . uag mÿt mÿwelnek . Ezt mondia-@@ak :
<hog> az doktorok hog oth is tancz le-@@zo̗n : merth
mÿndo̗no̗k mÿk az tanczhoz keelnek oth meg leleetteetnek : Az
tan-@@czhoz imeezo̗k zóksego̗so̗k : Elso̗ heelnek {6r} zeep uolta : zelo̗s
uolta : vilagos uolta : eero̗s vo-@@lta : vigasagos uolta
: Bekessego̗s volth . Iol laakas merth eho̗n nem io
az tancz : Rezo̗kseeg : testnek zeep uolta : kÿni
volta : eko̗s volta , ero̗s volta ezo̗k mind meg
leleettetnek men̋orzaagban : Oth lezo̗n testnek eko̗s uolta : minth
am zenth paal : apastal irta : Idwo̗zeto̗nkketh uarÿaok mi
vronk , iesus cristosth : kÿ feel epetÿ az mi
meg alaazoth , testo̗nkeeth : az ó dočo̗ólth testeho̗z abbraztattath
, Oth lezo̗n testnek kÿni volta : zenth paal irta
az tero̗mto̗th allath meg zabadeettatik testnek ónseg-@@eebo̗l : istennek fÿainak
zabadsagara : Oth lezo̗n testnek eero̗s volta : zenth pal
irta : el teemette-@@to̗th romlo keppen : fel tamaad halaltalanul
: Oth lezo̗n rezo̗kseeg : Dauid irta : meg zaÿossulnal
ó ha-@@zanak bewsegetól . az az . A nag gÿo̗no̗rósegtól
, Oth lezo̗n nag zepseg : merth leznek mÿnth ist-@@en
angeli : Iol is laknak : minth aam dauid ,
mongÿa . uala : meg elego̗do̗m en akor mik-@@or meg
ielo̗nendik atte dičo̗sego̗d : Oth lezo̗n nag bekeseeg istennek bÿraasabol
: Isaias pro-@@feta irta meg : lakozik en nepeem bekeseg-@@nek
zepsegeben . Oth lezon nag o̗ro̗m . az isten-@@nek latasabol
: zenth ianos irta hog ezt mond- ÿa volth iesus
: esmeg meg latlaak tito̗keeth es o̗ról a te zÿweeto̗k
, Oth lezo̗n helnek ew-@@ro̗s uolta : daniel profeta Irta
: az ó hatalm-@@assaga o̗ro̗k hatalam : Oth vag̋on helnek
vÿ- lagos uolta . ha men̋e čillaag vag̋on mÿnd {6v} vg̋an
fenleeneneek mÿnth az nap fenlik : es ÿ- go̗n kÿčin
volna az oth ualo uÿlagossaghoz etc Oth uag̋on helnek igo̗n
zep volta : ha ez vÿlagh kÿ az men̋orzaaghoz kepo̗sth
olÿan mÿnth egh estaallo . enne sok zepsego̗kkel eko̗ssólteto̗th :
tah-@@ath mÿth gondolz az helro̗l hol ók lakoznak Oth uag̋on
helnek igo̗n zelo̗s volta . ann̋era hogh , ha az
zento̗k meg oztoznaanak az men̋orzag-@@wal : to̗b ÿwtna eggÿknek :
zaaz enneneel mÿnth ez fo̗ld volna : ez<o̗> okaerth mondÿaak
az dok-@@torok az zento̗kkeeth tanczolnÿ . merth az pro-@@feta dauid
ezth irta : exultabunt sncti In gloria mag̋arul . ón
kówólo̗k zo̗kko̗lneek : malachias profeta is ezth irta . kÿ
mento̗k es tanczoltook etc Ved azt immar ezo̗dben : hog
ha lezo̗nne kozoruÿok : azt mondÿaak az doktorok , hog
lezo̗n : merth zo̗rnÿó uolna az tancz-@@olo ha kozorwÿa .
nem volna : Az kozo-@@rw imelÿen lezo̗n , aranÿas lezo̗n
: ez aran̋ kozorwn semmÿth egÿbeeth ne ercz , ha
nem- čak bodogoknak allath zerenth ualo iutal-@@mokaath . melʼʼ nem
egÿb ha nem az bodogsag melʼʼ bodogsaag all az istennek
tiztan ualo , lataassaban : es annak o̗ro̗kke ualo birasa
ban : ez az kozoru : az uag az allath
zerenth , valo iutalam , ko̗zo̗nsego̗s mÿnd az zento̗knek {7r} De
maga nem egÿanlo̗ . ez allath zerenth ualo , iutalam
mÿndo̗nikben . eggÿk Inkaab birÿa ho-@@gnem maasÿk , hasonlatossaag az
naprol . kÿ iol leheeth eg̋ nap leg̋o̗n : lam
eg̋ niluaabban la-@@atÿa hog̋nem mÿnth maasm : ezo̗nkeppen az iste-@@nnek
allatÿa iol leheeth eg̋ legÿo̗n lam azerth kólo̗mben kólo̗mben lattatÿk
az bodogoktul . ennek oka az zeereetes : merth az
kÿ Inkaab ze-@@ereette Inkab latÿa : az kÿ keeuesbee :
keusesebbee Vagÿon maas kozoruÿa is az bodog lelo̗k nek kÿ
mondatÿk aureolanak , az az aranÿ- as kozoručkaanak : ez
nem eegÿeeb : hanem eg̋ kÿuaalt keppen nag dolgookerth ualo
o̗ro̗m : embo̗rtól ón magatul letteekerth : mÿnth zóze-@@eseeg tartaasserth
: martiromsaag zenwedese-@@erth : predikaallasserth : mondatÿk kozoručka-@@nak : a
maz elso̗ iutalamhoz kepo̗sth , kÿ monda-@@tik aran̋ kozorunak ,
merth semmi nem adath-@@atik annak <fo̗llire> fol̗ÿre : olʼʼ hog̋
mÿ kisseeb , nem uolna annaal ,: Dee ved ezo̗dben
ezth mÿ oka : hog čak ez harmakath newezÿ :
minth zózeekkeeth , martiromokkath , predikatorok-@@ath : ez annak az
oka merth čak az zo̗zeek azok kÿk meg gÿo̗zÿk testo̗keeth
ero̗ssen : az martiromok . kÿk meg gÿo̗zÿk ez vÿlagoth
: hatalmassan . az predikatorok kÿk meg gÿ- o̗zik o̗rdo̗go̗th
okossan , Az zózek bwÿasagra valo gÿo̗no̗róseego̗któl : kÿk az
testben vannak mÿndo̗n keppen magokath meg zenwettetÿk Az martiromok ez
vÿlagtul az haborusagoth mÿnd halalÿtg zenueedẏk : Az predikatorok {7v} o̗rdo̗go̗th
ig̋ gÿo̗zik meg : hog nem čak ón-@@magoktul . dee
meeg egÿebeknek is zÿwo̗kbo̗l kÿ ózÿk Mondanad te minemó zózek
azok kÿknek az aran̋ kozoručka adatÿk Ig vegÿed ezo̗dben hog̋
o̗t feele zózeek uannak : dee čak . keeth rendo̗
valooknak adatÿk : elso̗k ÿmezo̗k kÿknek az zandokok hog haazassagra
mennek dee mÿg arra mennenek adeeg ewro̗sesen o̗rz- ÿk zózessego̗kkeeth
: dee mÿerth az zandok fÿggo̗ nem adatÿk neekÿk .
az aureola : mas rendo̗n ualook ezo̗k kÿk iol leheeth
zózessego̗th tarth-@@nak de nem isten zerelmeÿerth : hanem čak hew
dičo̗seegerth . auag tizto̗ssegenek meg tartasa-@@erth : auag zabaččag biraaserth
nem akarÿa hog ferfÿwtul birtaasseek : auag kezo̗reeteeserth merth zóleÿtól
kezo̗retteto̗th klastromba men-@@nÿe : honnan o̗ro̗meesth kÿ ióne ha lehetnee
etc auag zegenseegnek okaerth : merth olʼʼ zegen̋ hog senkÿ
nem vezÿ feerho̗z : a uag zo̗rnÿó vo-@@ltaerth merth hog
mierth nem zeep nem vezik harmad rendbelÿeek ezo̗k : kÿk
<čak> teesth zerenth tartnak zózessego̗th< :> dee akaratÿok ar-@@ra uolna
hog ha lehetne , vetko̗zneneek : a u-@@ag ha igaaz
arra ne lego̗n : de lam eerzeko̗n-@@sego̗keeth tiztan nem tartÿaak
. sem hallasok-@@aath sem latasokath : sem Illeeteso̗keeth : ezo̗knek
sem adatik az aureola : ha nem ha mÿnd Imeez
fo̗lÿól irtakrol penitenciath tartananak : erč- eed az gonoz akaratrol
: erzeko̗nsego̗knek meg nem o̗rzeso̗kro̗l Negÿed rend belÿek ezo̗k etc
{8r} kÿk el gondoluan melʼʼ igo̗n io dolog lego̗n az tiztasaag
tartaas : mel igo̗n isten fÿa zerettee leg̋o̗n : valaztÿaak
magoknak ewro̗s zandekk-@@al hog mÿnd zÿwo̗kkeel mÿnd testo̗kkeel tizta-@@sagoth tartnak
mÿnd holtokÿglan : de maga fogadas nekól : ezo̗knek ó
ÿo zandokokerth la-@@mpassok mindo̗nkorth eeg : ezo̗kke az aran̋ ko-@@rwčka
az ó testo̗kkel ualo nag vÿaskodaasoke-@@rth : men̋e napon az
ifÿw zóz az vÿaskodaasban vagÿon , mÿnd anne napon martelʼʼ
. so̗t meeg na-@@gÿob martirnal . merth az martelʼʼ čak
egzo̗r eg̋ napon zenuette az kenth : Imeez keedeeg mÿndo̗n
eÿeel mÿndo̗n napon zenueedÿ etc O̗̗to̗d rend belÿek ezo̗k kÿk
mÿnd ez megh mondoth zózesseeg tartaasth . fogadassal tarth- ÿaak
. akar legÿenek vÿlagiban akar mo-@@nostorban : ez elÿeno̗k hÿuattatnak
tekellee-@@to̗s zózeknek : Imez kólo̗mbseeg uagÿon : az mo-@@nostorbelÿ zózek
ko̗zo̗th , es az vÿlagiban lak-@@ozok ko̗zo̗th . minemó kólo̗mbseeg
uagÿon az fa ko̗zo̗th melʼʼ az kerthben beelo̗l uagÿon :
es m-@@el az kerto̗n ko̗uól uagÿon : Az kerth ko̗wól
ualo fanak sok embo̗r veheet gÿo̗mo̗lččeben az kertben ualonak čak
az kertnek vra . ezo̗n-@@keppen az ko̗uól lakozo zóz ,
noha ero̗ssen tar- ÿa az zózessego̗th : de lam azerth
igo̗n sok itko̗zeetÿ vagÿon , mÿnd nepeknek latasabol mÿnd hazassoknak
eleto̗knek gondolasa-@@bol : melʼʼ itko̗zeeto̗któl amazok zabadon van- {8v} nak To̗rtenik
neha hog az kert beelÿ fa ÿs kÿ nywÿta agaÿth
az kertnek kewóle : es el vezn-@@ek gÿo̗mólčeben : ezo̗nkeppen
: vannak olʼʼ rekezt-@@ben lakozo zózeek hog az rekeztnek kóuo̗lee
nÿwÿtÿaak gondolatookath : bezedo̗keeth : ke-@@zo̗kkeeth ÿs : honnan tamad
nekÿk ozton nag ÿtko̗zeeto̗k , hog inkaab meg eerčeed :
mÿ lego̗n az aran̋ kozorw es az aran̋ kozoruč- ka
: ved ezo̗dben ezth . hog az aran̋ kozorw az
bodogoknak igaz olÿan mÿnth eg̋ igo̗n zepse-@@gó aranÿas o̗lto̗zeeth :
hog kiben mikorth kÿ fel o̗lto̗zÿk melto az kÿraltul es
mÿnd az kÿ- ralÿal lakozooktul tizto̗l<te>tetnÿ es zerettetnÿ Az aran̋
kozoručka olÿan az zózeknek mar-@@tiromoknak predikatoroknak : mÿnth az a-@@ranÿas
o̗lto̗zetnek fo̗lo̗tte : eg̋ aran̋ lancz vo-@@lna az fel o̗lto̗ztetto̗n
: melʼʼ nekól is . igo̗n zep volna . de
meeg es nÿakaban vezÿ hog zeeb lego̗n : oh en
edo̗s isteno̗m kÿ nagÿok lezneek a kÿk mastan kÿčino̗k magok
aletassaal etc Ved ezo̗dben ezt is minemó hangossag lezo̗n az
tanczolaasnak ideÿen : lezo̗ne ot hegedós lautos : dobos .
cÿmbalÿmos . ezt mondÿaak az zenth doktorok hog allath zerenth
ualo , hegedó . lauth Cÿmbalim nem lezo̗n : minemók
it mÿ nalonk uannak : de lezo̗n az zento̗knek testo̗k
az ó hegedóÿo̗k merth mikenth az hege-@@dó igo̗n azzw fabol
činaltatik ezo̗n keppen az ó testo̗k ÿth eluen az penitencia
tartasnak m- ÿatta igo̗n el zaarrat uala : Az hura
lezo̗n {9r} az ó lelko̗k : az hurnak vonasa lezo̗n :
testbe-@@n es lelo̗kben ualo diččo̗óles Dauid profeta az soltaar ken̋ben
imez heet hangossag tewo̗ inst-@@rumētumoth veetÿ , kÿkkeel rego̗nte istenth
diče-@@rik uolth ., kórto̗th :, Clauikordiumoth : hegedóth : Doboth
: virginaalth , orgonaath , es cÿmbalimoth , ez he̋t
rendo̗n ualo instrumentumok peldazzak imez heeth rendo̗n valo zento̗keeth ,
kÿk ó dičo̗- ólth testo̗kkeel leko̗keel istenth dičerÿk , kÿknek
dičereso̗k mÿndo̗n ez uilagon valo hangosagok-@@naal zeeb lezo̗n : Az
kórto̗n ertetnek az apasta-@@lok : kÿk ó predikacioiokual mÿnd ez
uilagnak kórto̗lenek : Az Clauikordiomon ertetnek az . ewangelistaak az
zenth euangeliomnak iras-@@saerth . Az hegedo̗n ertetnek az ero̗s penitencia
tarto konfessorok : Az dobon ertetnek az nagh ken ualloth
martiromok . Az virginalon ertet-@@nek az zózeknek sok uoltok :
kÿk sem zÿwo̗kkel keuanuan : sem nÿelwo̗kkel zoluan : sem
tetee-@@menÿo̗kkel vetko̗zwen , az zózeesseeg ellen so-@@ha nem vetko̗ztek volth
. Az orgonan ertetnek az zenth doktorok . merth mikenth
az orgona bol kólo̗mb kólo̗mb sonosok hallatnak sok sÿ- poknak
altalok es azerth eg̋ egÿeno̗s hango-@@ssagoth teznek : ezo̗nkeppen az
zenth doktorok tul ko̗n̋uekben irasoknak sok eertelmÿ irat-@@tattak : mÿnd
az eg̋ istennek Bizon̋ uoltaa-@@nak eertelmere : Az Cÿmbalomon ertetnek
mÿnd az men̋orzagban lakozook , ÿelo̗sben az alazatosok . mÿnth
az angÿalok : Az irgalmas- {9v} sok mÿnth az patriarkaak profetaak
: hazassok Az artatlanok mÿnth az kÿs gÿermo̗ko̗k : es
bizon̋ penitencia tartook : Ez meg irtaaknak mÿndo̗nik nag zepsegó
vigasagos hangossag-@@oth twd tennÿ , Imez neg dolog zókseeg az
han-@@gossaag teteelho̗z . kÿk mÿnd benno̗k lezo̗n akor Elso̗ :
keeznek kÿnÿ volta : kÿnÿ keezo̗k vagÿon ó nekÿk kÿk
ó tulaÿdon termezeeto̗knek ereÿebo̗l . dee ó testo̗knek istentól meg
dičo̗óle-@@sebo̗l : Maas : hog az kez meg faaradhatatlan legÿo̗n
: meg faradhatatlan kezo̗k vagÿon ó nekÿk az hangosag teteelre
. merth ók ragaz-@@kottanak az meg faradhatatlan istenho̗z : es
eb-@@bo̗l nem čak ón magok az bodog lelko̗k . meg
farradhatatlanok : de meeg azon faradh-@@atatlansagoth ko̗zlÿk ó testo̗kkel ÿs
: Haarmad : hog io lego̗n az Instrumētum akar lego̗n
he-@@gedo̗ akar orgona : Az ó instrumentomok az testo̗k .
kÿk mÿnd igo̗n zepo̗k merth bodogok es meg dičo̗ólteek :
Neg̋eed : hog zepo̗n eg̋ ben konkordaalth legÿo̗n : ezo̗nkeppen
ó nekÿk mÿnd testo̗k mÿnd lelko̗k nag zepo̗n eggÿóth folʼʼ
nem tarth eggÿk massiknak ellenth : mÿ- nth maastan az
lelo̗k kewan az testh ellen : az testh az lelo̗k
ellen . mÿnth am zenth pal mon-@@dÿa Γ Erčeed azerth
mÿnd ezo̗kbo̗l : hog vÿ- gasag tewo̗ algÿwk kÿkkel elo̗nk
isten tizto̗s-@@segere mino̗n magonk uagÿonk : az mÿno̗n testo̗nk lelko̗nk
: zenth Agoston is ig {10r} ÿrth : tÿ vattok az
kórto̗k : tÿ uattok az hege-@@dók : tÿ uattok az
dobok : tÿ uattok az virgin-@@alok : tÿ uattok az
cÿmbalÿmok : kÿk mÿnd ig-@@o̗n zepo̗n zoltok : tÿ uattok
. mÿnd ezo̗k : Semmÿt oth vtalatosth : semmÿth el
mulandooth semmÿt ÿzaamooth nee alehaatok : tugÿatok hog čak testh
zerenth az iraasth ertenÿ haalal : Omnis spiritus laudet dominum
: mÿndo̗n embo̗r kÿ isten elo̗- th zepo̗n akar hegedólnÿ
a uag dobolnÿ , masth-@@an vagÿa le az faÿaath az
hegedónek hogh azzon adeeg : ez az bezednek ertelme :
masta-@@n sanÿargassa testeeth kemen̋ eletnek mÿatta Tudod iol hog eno̗ko̗th
is mondnak az tanczban : dee imar veed azth ezo̗dben
mÿ- nemó ÿno̗kko̗th mondnak az zento̗k men̋or-@@zaagban : ezth mangÿak
az zenth doktorok : hog az zento̗knek ÿno̗k mondaasok imez
ha-@@rommal lezo̗n : Tenorral : discantal . contra te-@@norral .
Tenor lezo̗n istenth dičeres az gonoz vezo̗delmeknek ko̗zzólo̗k kÿ zabadulasserth
Dičerik vr istenth az zento̗k . hog ókeeth meg zabadetotta
o̗rdo̗gnek keserteetÿbo̗l : Bóno̗kn-@@ek gonozsagÿbol . ez vÿlagnak tórÿbo̗l ,
pokoln-@@ak kenÿabol : es imeezth mondÿak mÿth az p-@@rofeta dauid
meg irth . Benedictus dominus qui non dedit nos in
capcionem dentibus eorum : Anima nostra sicut passer erepta est
de laqueo venancium et demonum . Iaq-@@ueus Contritus est et
nos liberati sumus . Discanth lezo̗n . arrol ualo isteni
dičeres hog mÿndo̗n , iokban ókeeth meg ero̗sseto̗tte : Dičerik
az vr istenth mÿerth hog az iesusnak zenth erdo̗- {10v} mebo̗l
nÿerteek az o̗ro̗k dičo̗sego̗th : elo̗zer lel-@@ko̗kben . latuan .
biruan es zeretwen az vr istent Oztan . vilagos testo̗kben
: keenth zenuetheetetlen-@@ben : hathatoban : gÿorsban . Vegesleeg Cristos-@@iesosnak
dičo̗ólth testeenek latasaban . es az zóz marianak : es
mÿnd az bodogoknak : Con-@@tra tenor lezo̗n pokolban az karhoztaaktul
Ig irth zenth tamas doktor , hog az fel tam-@@adas
vtan lezo̗n az karhoztaakban zozerenth ualo karomlaas . mikenth az
zento̗kben zo-@@zerenth ualo isten dičeres : Mikorth azth , mondÿaak
az zentho̗k Aldoth az vr isten kÿ , meg zabadetoth
mÿnketh mÿndo̗n gonoztul , mas felo̗l ezth ówo̗tik az karhoztaak
Atko-@@zoth az isten kÿ ez nag kenra veto̗th mÿn-@@keeth .
Mikorth azth mongÿak az zento̗k al-@@doth az vr isten kÿ
mindo̗n iokwal meg to̗l-@@to̗tte az mÿ kewansagonkaath : mas felo̗l
ezth ówo̗tÿk az karhoztak : Atkozoth az vr isten kÿ
meg foztoth mÿnketh mindo̗n ia-@@uatul : Atkozoth legÿo̗n az attÿa
isten kÿ tero̗mto̗th volth : Atkozoth lego̗n az fÿw is-@@ten
kÿ meg ualtoth volth : Atkozoth leg-@@o̗n az zenth lelo̗k
isten kÿ az ko̗ro̗ztseegnek ÿdeÿen mÿ lelko̗nkre zaalloth volth :
Atkoz-@@tak legenek az mÿ zóleÿnk : Atkozoth lego̗- n az
nap kÿben elto̗nk ez uilagon . Atkozoth lego̗n meeg az
fo̗ld is a kÿn ÿaartonk etc {11r} Harom ko̗ro̗ztÿn leanth ragattak
volth el az to̗ro̗ko̗k es vittek volt čazaarnak eleÿben :
eggiknek volth agapes newe massiknak Cionia . ha-@@rmadiknak hÿrena :
Ime en nek-@@to̗k meg irom mikeeppen ók az čazar-@@ral veteko̗ttenek
az ko̗ro̗ztÿen hÿth melleth . es az ó zózessego̗knek meg
tartaassaerth : ez okaaerth hog ha mÿ- korth tito̗keeth is
oda ragadandnaak tahaath tÿ es wgÿan teg̋eto̗k mÿnth o̗k tetteek
az hÿtterth : ez az zózesse-@@egerth : etc Io uolna
az kÿto̗l lehetne MIkorth čazaar eleÿben vitteek volna o̗keet ,
laata hog̋ igo̗n zepo̗k volna-@@nak : Monda nekÿk čazaar :
ha az kristusth meg tagadÿaatok es az mÿ to̗r-@@wenÿo̗nkre aallotok
es az mÿ isteninknek aldoztok . tahaath az en čazarÿ
hazamba elso̗k lezto̗k : es magamnak ÿego̗sso̗l vala-@@ztlaak . es
nekto̗k čazaarÿ menÿegzo̗o̗th zo̗rzo̗k merth no̗mo̗s voltotok es zeepsee-@@gto̗k ezo̗kkeeth
ÿlleettÿ lennÿ . felele aga-@@pes newo̗ zÿz monda az čazaarnak
: leeg bator dolgodban : ne legÿo̗n gondod az mÿ
menÿegzo̗ zerzeesso̗nkre merth mÿ soha {11v} az ko̗ro̗ztÿen neweeth meg nem
tagadÿaok es zózeessego̗nketh egezzen meg tartÿok Monda az čaazaar :
mÿt akar ez : mičoda bolondsaag uagÿon veleeto̗k feleele agapes
mÿnemo̗ bolondsaagnak ÿegeeth esmero̗d mÿ benno̗nk lennÿ : monda az
čaazar nÿlwan-@@n ualooth es igo̗n nagÿoth . felele agapes mÿčoda
az monda az čaazaar : Imez az hog az mÿ
to̗rwenÿo̗nketh nem akarÿatok tartanÿ . de haznalatlan ko̗ro̗ztÿen to̗r-@@wen̋ tartaas
vtan ÿaartok . kiben semmÿ hazzon nÿnčen feleele agapes :
ez elÿen . Bezedo̗derth el vezt isten tego̗deth . es
mÿ- nd hozzaad tartozooth . monda az čazaar ez meg
bolondwlth . vigeek el elo̗lem , Monda az massiknak Cionia
newo̗ zozn-@@ek . Te mÿt mondaaz feelele Cionia az en
neenem nem bolond . de meltan az te bolondsaagodath feedÿ
monda az , čaazar . ez meeg az massiknal is
bolon-@@dab vigeek el elo̗lem Ióÿen elo̗we az haarmadÿk az hÿrena
: Elo̗we aalla hÿrena newo̗ zÿz monda az čaazarnak Az
harmadik amazoknal kemenben zool es azt mutatÿa hog mÿndo̗nben neko̗d
ellent tarth . monda az čazaar . hÿrena noha kÿsseeb
amazoknaal . leeg na-@@gÿob meltosaaggal naloknal . felele hirena Mutasd
meg kerle<e>k . mÿ modon lennek {12r} monda az čaazar :
haÿč meg nÿakad az isteno̗knek . es leeg az te
neneÿdneek tanossaagnak peldaÿaiul . es zabadetta-@@snak , felele hÿrena :
azook tizto̗lÿeek az baaluanÿokath . kÿk istennek harag- ÿaaban akarnak
esnÿ : en az en kÿralÿ kenettel meg kenth nÿakamath
megh . nem zo̗rnÿo̗to̗m az az zo̗rnÿo̗we nem te-@@zo̗m .
az baluanÿoknak labokhoz eswen Monda az čazaar . az isteno̗knek
ualo tizto̗sseeg teteel nem zegÿo̗net meegh de inkaab igo̗n tizto̗l
. felele hÿrena mÿ leheeth eegtelemb zizto̗letlensseg . es mÿ
leheth nagÿob egtelenseeg mÿnth zolga-@@akath vgÿan tizto̗lnÿ mÿnth vrakaath :
etc Monda az čazaar . en azt adom tanač- ča
tizto̗lÿeed <az zolgaakath> vraknak es feÿedelmeknek ÿsteno̗keeth . es ne
mond-@@d o̗keth zolgaaknak felele hÿrena snem zolgaee az kÿ embo̗rÿ
keezto̗l činaltatot es iutalmon meg veteto̗th , monda az ča-@@zaar
. eefelee vakmero̗seeggel valo zokat kenokkal keel el tauoztatnonk felelee
hÿrena Azt keuanÿok mÿ hog az kris-@@tosnak zerelmeÿert kenokkal zaggattas-@@sonk
: monda az čazaar . ez vakmero̗o̗k mÿ paranččolattinknak elent
tartook lanczokkal meg ko̗to̗zteessenek : Es fabi-@@us feÿedelemnek vittessenek hog̋
o̗keet az to̗mlo̗czben veesse es <oth tarča> : etc {12v} Monda
fabius feÿedelem : legeenÿo̗k vig̋eto̗k az to̗mloczben o̗keeth . azok
otta-@@n el viueek : hog̋ immaar oth tartatna-@@nak . monda
fabius eg̋zo̗r nekÿk : hozzaa-@@tok elo̗mben o̗keeth haad lassaam zo̗m-@@eÿmmel
: Azok ottan kÿ hozaak az to̗m-@@lo̗czbo̗o̗l . monda fabius
hog̋ laata o̗ket melʼʼ zeepo̗o̗k melʼʼ no̗mo̗s leanÿok ezo̗k mondaanak
az legenÿo̗k bizonÿauaal hog̋ zepo̗k . monda fabius meg fogatta-@@tam
nekÿk zepsego̗kkel . mondanak az le-@@genÿo̗k : hÿzzo̗k azth ,
monda fabius alle-@@tom hog zeretsego̗mre vonhatom o̗ket mondanak az legenÿo̗k
nehezen tehe-@@to̗d zereet , monda fabius mÿ okaerth mondanak amazok
. merth ero̗s hito̗w-@@ek az az ero̗s hito̗k vagÿon ,
monda fa-@@bius : zepo̗n zolok en nekÿk , mondan-@@ak amazok
. nem gondolnak veelee , Monda fabius en ottan kennal
fogook hozzaÿok , mondaanak amazok . awaal se-@@m gondolnak monda
fabius . haath meg- ÿo̗nk , mondaanak amazok . laassad
, mon-@@da fabius . veeseeto̗k óketh imez palotaaban haad nezhessem
óketh gÿakran : Azok ottan oda veeteek , mikort immaar
oth tartath-@@nak : keerde az o̗rzo̗o̗keth fabius . mÿth m-
ÿwelnenek eÿiel . mondaanak ók . mÿnd ÿmatkoznak , monda
fabius : menÿo̗nk el {13r} oda hozzaaiok . es hog̋ oda
mentenek volna . monda fabius . Ime en bee magÿo̗k
hozzaaiok . vaariatok meg ith tÿ engo̗met az aÿto elo̗o̗th
mert en ma velo̗k akar-@@ok lenno̗m . es en kewansaagomnak
ele-@@geet akarok tenno̗m , mondanak ama-@@zok . menÿel meg uaaronk
, hog̋ bee kez-@@do̗th volna mennÿ . monda Agapes newo̗
. zÿz . valakÿ az aÿton vagÿon . monda hÿ-
rena : az bodogtalan fabius akar be io̗ni monda Cionia
. vr isten oltalmazzon : mo-@@nda agapes Amen : Azon
ko̗zben igo̗n kez-@@denek az fazokak es az fo̗do̗o̗k eg̋ masra
zo̗k-@@do̗snÿ kÿk oth tartatnak vala az haaznak eg̋ zegeleettiben ,
monda Cionia mÿ dologh ez : feelele hÿrena Im meg
laatom , lataa ó- teth haat igo̗n o̗lelgettÿ es apolgatÿa
az fa-@@zokakath , monda az to̗bbÿnek Imee ez bo-@@londnak el
vezo̗th ezzee : aletÿa azt hog̋h mÿ velo̗nk vagÿon ,
mÿth ot čeleko̗dneÿek fabius nem tÿrheetteek ÿmezo̗k mÿwett-@@etlen . Monda
hÿrena , mÿnd arczaÿa mÿ- nd kezze olÿan mÿnth zerečo̗nnek
: Rwha- ÿa ondok zo̗rnoÿo̗ , monda agapes Illik hog
ko̗wól es olÿannak laattasseek mÿkeepp-@@en belo̗l bÿrtatik o̗rdo̗gtól lelkeebeen ,
Monda hÿrena . Am kÿ akarna mennÿ . las-@@sok mÿt
zolnak zolgaÿ hog̋ lattÿaak ez ke-@@ppen kÿ mennÿ óteth ,
hog laataak az le-@@genÿo̗k mondaanak mÿ o̗rdo̗g ez kÿ rea-@@nk
io̗ fwssonk el . monda fabius : howa . {13v} futtok
: vaarÿatok meg . es vig̋eto̗k az vÿ- laaggal az
en haazamban : mondanak az legenÿo̗k : zaawa olÿan mÿnth
vronk-@@nak : de az keepe olÿan mÿnth o̗rdo̗gneek fussonk azerth
, Monda fabius nekÿk : čazaar eleÿben megÿo̗k . es
mÿt raÿtam tetteenek nekÿ meg panazlom : hog az aÿto
tartook laattak volna . meg ÿiede-@@nek tóle . alaa vereek
az gradiččoon . es meg hagÿak nekÿ hog to̗bbe oda
ne me-@@nne : fabius nag ÿaÿgaataassal ezt kezde mondanÿa Ime
melʼʼ zeep testeel en valek melʼʼ igo̗n tizto̗lteto̗m valeek Im
masth valakÿ laath mÿndo̗n wtal mÿndo̗n fut tólem . el
megÿo̗k felessego̗mho̗z es meg kerdo̗m tóle mÿnth uag̋on dolgom ,
haat Im eleÿben io̗ nag iaÿ vezzikkel , hog̋ laata
monda nekÿ . mÿ lelt lam bolo-@@nd uag̋ hog̋ mindo̗no̗k
tego̗d mÿwet-@@nek , monda fabius Inmaar erto̗m hog ó o̗rdo̗gsego̗kkel
čalattam meg , mon-@@da felesseege . ez enneko̗m nag zego̗n
ezo̗n en igo̗n bankodom hog en nem tuttam hog igen
vagÿon dolgod , monda fabius azt paranččolom hog elo̗we hozzaassan-@@ak
az gonoz leanÿok es ruhaÿokath ro-@@lok le vongÿak es ez
elʼʼ dolgokerth tólo̗nk nÿlwan meg mÿwettessenek es meg to̗res-@@seenek ,
el menenek az legen̋o̗k es meg io̗- wenek mondanak čak
heÿaaban mun-@@kalkodonk merth ruhaÿok testo̗kho̗z ra- {14r} gadoth . vronk keedeg
igo̗n aluwan hor-@@tÿoog : Menÿo̗nk el az čaazarhoz mandÿ- ok
meg nekÿ mÿnd ezo̗keeth , hog meg m-@@ontaak volna monda
az čazaar . igo̗n baanom hog ÿg uagÿon az dolog
, dee ho-@@g ez hÿtwan zo̗melÿo̗o̗k el ne hÿgÿeek magokath
. es hog az isteno̗knek čwfolaast ne merÿenek tennÿ .
Variusth valaztom hozzaÿok hog̋ ó kenzaassa óketh , monda varius
az legenÿo̗knek . hol uannak az hÿtwan leanÿok kiketh neko̗m
kenzat-@@nom keel hozzaak elo̗mben az ketteÿth hÿrenath hagÿak oth ,
ne talam hamar-@@ban meg teer . ha imezo̗knek kennÿok-@@ath nem
laatÿa , El hozzaak ókeet mon-@@da nekÿk vaarius . agapes
es Cionia engedÿeto̗k en tanačimnak aldozzaa-@@tok az isteno̗knek , mondanak
ók . az o̗ro̗- k attÿa istennek es fÿwnak es
zent lelo̗k-@@nek zo̗netlen aldozonk , Monda varius azt en tÿ
nekto̗k tanačča nem adom so̗- o̗th meeg kennal es attul
tiltlaak . mo-@@nda agapes ne tilč mert soha nem aldo-@@zonk
az baluanÿoknak , monda varius ne legeto̗k kemen zÿwóeek ,
aldozzaatok az baluanÿoknak . ha kedeeglen azt nem akarÿatok meg
o̗letleek tÿto̗keth čazar-@@nak hagÿassa zerenth , monda Cionia Illik hog
čazarnak enged<d>g az mÿ ha-@@lalonkra . kinek mÿ paranččolattit w-@@talÿok
: Monda ottan varius . legenÿo̗k {14v} fogÿaatok ez karomlookath es
vesseto̗th a to̗zben : fogaak ottan zegenÿo̗kketh es , kezo̗kkeeth
labokath meg ko̗to̗zeek es az tózben veettek : de az
vr isten imelÿen nag čodaath teen velo̗k hog sem ruha-
ÿok sem haÿok sem testo̗k meg nem ee-@@gee . de
ha mÿnt čak el aluttak volna lelko̗keth istennek meg adaak
, Monda Varius : hozzatok kÿ hÿrenath is . hog
kÿ hoztaak volna . monda nekÿ varius Iÿeg meg az
te neneÿdnek halalokon . es ne ak-@@ar'' vgÿan el veznÿ
mÿnth ók . Monda . hÿrena : akarom en az
ó peldaÿokkaat halwan ko̗wetnÿ . kinek mÿatta erdo̗mlÿ- ek ó
velo̗k o̗ro̗kko̗l o̗ro̗kke vigadnÿ Mon-@@da nekÿ varius . en azt
mondom fogag̋h zooth engeg̋ en tanaččomnak Monda hÿ- rena nem
engedo̗k en bónre tanaččozo-@@nak . felelee varius ha nem engecz
nem hamar o̗letleek meg . de nag hozzw ke-@@nokath teteeto̗k
raÿtad . Monda hÿrena men̋euel nagÿobban gÿo̗treto̗m : ann̋eual nagÿobban
fel magaztatom , monda ne-@@kÿ varius . Az kenokath nem
felo̗d . olÿaat tezo̗k raÿtad hog kÿto̗l felz , monda
hÿre-@@na . valamÿt en raÿtam tezz mÿnd meg gÿ- o̗zo̗m
kristus segeččegewel , feleele varius en az bordeelban vittetlek tego̗deth
. es az te testo̗deth oth igo̗n meg fo̗rto̗ztattato̗m Monda
hÿrena : Iob hog az testh meegh {15r} fo̗rto̗ztesseek akar .
mÿnemó bozzwssaagokk-@@al honnem mÿnth az lelo̗k balwan ÿmada-@@ssokkaal , monda
varius : ha taarsok leez , az kwrwaaknak nem zamlaltathatol
oz-@@ton az zÿzeknek tarsassaagokban , Monda hÿrena . Az gÿo̗no̗rósseeg
nemz keent : az zó- kseeg koronath , nem mondatik
az bónn-@@ek mire nÿnčen akaratÿa az lelo̗kneek felelee varius .
heÿaaban kedweztem az ó ÿfiwsaaganak . heÿaaban ko̗n̋o̗róltem raÿta ,
mondanak az legenÿo̗k . azt mÿ , iol tuttok hog
semmÿ keeppen el nem haÿ- ol az o̗ hitÿro̗l ,
Monda varius . nem kedw-@@ezo̗k to̗bbet nekÿ . vÿgeto̗keel ótet
az bor-@@delban . Monda hÿrena . nem vÿznek . fele-@@le
varius . kÿ tÿlt meg . monda hÿrena az a
kÿ az vilaagot bólčessegewel bÿrÿa , mo-@@nda varius no maÿd
meg laatom ha segel Monda hÿrena . baator , paranččola
varius hog el vÿnneÿek : azontul keeth ÿfiak iówe-@@nek es
variusnak zolgaÿatul hÿrenat meg vewek es ottan ko̗zzel ualo heg̋nek
teteere fel viueek , varius zolgaÿ meg teereneek keerde óket
vrok mire olʼʼ hamar meg iót-@@tek volna . es hog
hol volna hÿrena . mon-@@daanak amazok ÿmez heeg teteen vag̋on
Monda varius O tÿ hetook kezde ókeeth zÿdnÿa es fen̋o̗getnÿ
Mondaanak amazok mÿt zÿcz mÿt fen̋o̗gecz isteno̗k tego̗d el vezessenek
nam mÿndo̗nben engetto̗o̗nk te neko̗d semmÿben meg nem to̗rto̗k ,
{15v} meg paranččolatodath : Felele varius laam paranččolam hog ez zoo
fogadat-@@lan dagaalÿos leanth az bordelban vÿ- geto̗k . mire nem
vitteto̗k , mondanak a-@@mazok , mert keet ÿfÿaak iówenek .
azth mondaak hog te kólteed óketh . hog hÿren-@@ath az
heeg tettere vÿgeek . felele varius nÿnčen hÿro̗mmel , mondanak
az lege-@@nÿo̗k mÿ iol esmerÿo̗k minemók valan-@@ak merth feno̗s ruhaÿok
vala es igo̗n , zeep orczaÿok , wtannok menenk .
es eg-@@gÿk iogÿa felo̗l massik Balÿa felo̗l va-@@la hÿrenanak ,
mÿkenth haza tereette-@@nek hog neko̗d hÿrre tenno̗ÿo̗k Monda Varius .
Illik hog louamra fel ÿlÿek es kÿk voltanak kÿk minkeeth
igen meg ča-@@ltanak . meg keressem . az legen̋o̗k is
el menenek veele . Imee hog az hegho̗z iut-@@tanak volna
. mÿnd el vezze ezo̗k : kezd-@@eek kerólnÿ az hegÿeth
. de semmÿ keeppen az tetere fel nem mehettenek .
meg laatak hÿrenaath monda varius eg zolgaaÿa-@@nak . lód altal
óteth . az ottan meg lówe Monda hÿrena variusnak .
Bodogtalan zegÿo̗nóltessel meg , hog elÿen gÿenge zó- zeth tee
fegwer neko̗l te meg nem gÿo̗zhe-@@teel Monda varius : valamÿ
zegÿo̗nth val-@@lottam mÿnd kÿnnen zenuedo̗m merth tu-@@dom hog ebben meg
haalz , Monda hÿre-@@na : ezo̗n en neko̗m igo̗n keel
o̗ro̗lno̗m , {16r} te neko̗d igo̗n bankodnod , mert az the
kegÿo̗tlensego̗dert pokolra karhoztatool en kedeg martiromsaagnak paalmaÿat es zÿzessegnek koronaÿath
kristus iesustul en iegÿo̗sso̗mtól veÿendo̗ vagÿok . kinek , tizto̗sseeg
es diččo̗sseeg mÿnd o̗ro̗kkól o̗ro̗kke etc Im arrol irok zeep
tanossaagoth mikeppen kessertÿ az o̗rdo̗g az zÿzek-@@eth : az o̗zwegÿo̗keth
: az hazassokath etc Nag hizo̗lko̗do̗ gondolaatokkal zool az zÿznek
es ezt mondÿa Mičoda bo-@@londsaag ez te neko̗d hog zÿz
wag . es az hazaassaagot el tauoztassaad te ÿfÿwsaag-@@odnak ÿdeÿen
. es apacza leeg , nemde haz-@@nosb volnaee hog haazassaagban
eleto̗d-@@eth visselneed ez vÿlaagban . kÿbo̗o̗l nagh zeep fÿakkath leanÿokath
zÿlnel , nezed zee az patriarkaakath profetaakath kÿ- któl zamtalan
zento̗k zaarmaztanak . es mastan mÿnd fÿokkal felessego̗kkel isten elo̗o̗th
o̗ro̗kke vigadnak , lam vÿlagnak kezdettiben mikort isten tero̗mtte adamot
, azzontul nekÿ feelessego̗t oldalabol zo̗rze Oluasd mÿnd el az
zenth iraasth . sohol nem talalod hog az hazaassag kaarhoztatoth
volna . <a uag hog tiltanaÿa> azerth is ha fÿaak
a wag leanÿok neko̗l ez vÿlaagbol kÿ mulandaz : kÿk
im adnak oztan erted . a wag kire marad attÿa-@@dtul
{16v} anÿadtul marath o̗ro̗kseeg : mondom , hog senkÿre : ffeleel<e>
mind ezo̗kre az zÿ- zesseeg mond<a>uan : tauozzatok el en
tólem o̗rdo̗gnek kówetÿ : Nemde az haz-@@aassaag testnek fo̗rto̗zzeettÿe .
de az zÿz-@@zesseeg elmenek es testnek egez volta istennek leanÿa
: angeloknak hwga Ma-@@rianak maatkaÿa : eegnek lilioma pa-@@radičomnak rosaaÿa
, laam az vÿlag nak meg ualtoÿa sem akara zÿletnÿ
eg- ÿebtól ha nem zÿztól . Azt mondad hogh az
zenth iraas nem tiltÿa az hazaassa-@@goth : bizon az hog
nem tiltÿa : de nem ko̗- telez reaÿa , merth
az hazassok zÿlnek ÿdo̗ zerent ualo fÿaakkat leanÿokath : de
az zózeek lelkÿekketh , peldat veettel az pro-@@fetaakrol . hog
sok zento̗keeth zÿltenek azok ko̗zzo̗l nemelÿek mint am zent kate-@@rina
margareta dorotea : etc mÿnd halalÿg vÿaskottanak <zesseeg> . azerth
is isten óket zaaz koronaual koronazta hol az hazaassok-@@ath čak
haarmiczaal : azert eweel tartom Hog latÿa hog̋ nem čalhatÿa
az zÿzet el meg̋o̗n az o̗zwegho̗z es ezt mondÿa nekÿ
Az o̗zwegseeg sem istennel sem em-@@bo̗ro̗kneel nem diččereto̗s , ha
istennel <nem> diččereto̗s . haat heÿaaban tero̗mto̗- tte isten az
ferfÿath es az azzon̋ embo̗rth ó monda . gÿarapogÿatok es
sokassulÿatok {17r} es vgÿan ottan Iruan vagÿon : es mindo̗no̗k iok
ualanak , mÿ annal iob mÿ istennel io . Ame
dauid profeta is azt Irta : Az te fe-@@leessego̗d mint
az termo̗th zo̗lo̗ to̗kee az te haazadnak oldalaaban : han̋
feÿeed az-@@erth te neko̗d hog te isten akaratÿa elle-@@n merz
tenno̗d . es termezetnek dolgaÿ el-@@len te baalgatagsaagodnak mÿatta merz
ÿarnod , so̗o̗th mene fÿaakkat leanÿokkat zólhetneel . anne zaamoth
keell itelet nap- ÿan adnod . ffelelee mÿnd ezo̗kre o̗zweg-@@sego̗s
tiztassaag monda menÿl en tólem gonoz tanačado . merth az
hozzw ideig valo tiztassag tartas . zÿzesseegho̗z veto̗- nik .
azert is ennek mÿatta ket feele ko-@@ronath bÿrok : Am
vronk az ewangeliom ban azt monda . Mÿndo̗n kÿ el
hagÿa fe-@@lessegeth a wag ferÿeet en erteem . zaaz annÿat
vezo̗n es az o̗ro̗k eleto̗th bÿrÿa A hol azt mondod
hog az isten heÿaban ter-@@o̗mto̗tte az ferfÿat es az azzonÿ
allatoth arra ezt felelo̗m . hog mindo̗n hatalmas-@@saag es mindo̗n
io dolog istennek akarat- ÿaban uagÿon . azert is mÿg
isten akara hog en feernel legÿek nem mondeek el-@@lenth nekÿ
. dee hog el ualeek ferÿem tól . az apastal
mondaassath ko̗wettem kÿ azt irta . ha el feslÿendez az
fferfÿw tul halalnak mÿatta . ne ke̋ress maasth {17v} A hol
azt mondod hog azt monta isten hog gÿarapoggÿatok es sokassulÿatok
azt isten nem čak magzatoknak soka-@@ssulaassarol monta . de lelkÿ
ioknak so-@@kassulaassarol is : Es ahol azt mondaad et erant
vald bona . es igo̗n iok valanak engedo̗m . hog
io dolog az to̗rwen zerent valo hazassaag . de iob
az o̗zwegseegbee-@@lÿ tiztassaag . de annal is no̗mo̗sb az zÿ-
zesseegbelÿ tiztassaag . Es ahol azt mon-@@dod hog az o̗zwegseeg
embo̗ro̗k neel nem diččereto̗s : Bizon̋ az . az gonoz
. embo̗ro̗knel . de az io o̗zwegseeg dičče-@@reto̗s istennel .
angeloknal . es mÿndo̗n , io embo̗ro̗knel : azert ereg
merth nem hizo̗k neko̗d mÿnth čalaardnak Nem zókseeg tÿ nekto̗k
az hazaassokrol irnom azerth nem irom az ó kesserteto̗kketh :
etc Ig uagÿon iruan elso̗ kÿralÿ ko̗n̋w nek huzon o̗to̗d
rezeben hog az abÿ- gail newo̗ azzon . o̗th zolgalo
leanÿaal menth uolt dauid kÿralʼʼ eleÿben : Az da-@@uid vronk
kristus . az abÿgail az zÿzes-@@seeg tarto zo̗mel . ez
ha vronk kristushoz akar mennÿ tahath ÿmez<t> o̗th dologh benne
legÿo̗n . kÿk erteetnek az o̗th zol-@@galo leanÿokkon . Elso̗
zo̗mermo̗sseegh Maas iarasban ualo mertekleeto̗sseegh harmad ert erkólč visseles :
negÿed rit- {18r} kan ualo zolaas . ewto̗d . elmenek alhata-@@tossaaga
: engedÿe isten hog ig lehesso̗n : etc {19r} Baraatoknak kananokoknak
apacza-@@aknak : es egÿeb eghaazÿ embo̗ro̗knek : kÿ- k čak
feÿo̗k meg nÿreettesseuel es ruhaa visseelesso̗kkel esmertetnek istennek hazwg-@@nÿ :
kÿk o̗ testo̗kkeeth meg nem tartoztaat-@@taak tiztaa<land>talan dolgoktul : kÿk
, ondok bwÿiassaagual magokath fo̗rto̗zte-@@ttek . elÿn kenth zenwednek .
pokolban eg̋ too uagÿon pokolban . ko̗zeep arant meg fagÿoth
. ez fagÿon ÿl eg̋ bestÿe : kinek uagÿon keet
laaba<y> es keet zaarnÿa : hozzu nÿaka was orra :
vas ko̗rmeÿ . kinek zaÿaabol olth-@@atatlan laang io̗ kÿ :
ez lelko̗kkeeth latta-@@tik uala ennÿ . kÿk o̗ nekÿ gÿomraaban
az kennak mÿatta semmÿe leznek uala : esme-@@g zólÿ uala
o̗keeth az ÿeego̗n . ot o̗k meeg vÿulnak uala esmeg
az kenra : es az lel-@@ko̗k mÿnd ferfÿaaknak mÿnd azzonÿ
allaa-@@toknak lelko̗k kÿk az toban ala zaalnak uala meg hasassulnak
uala . es oth nagh nehezen uarÿak uala az zÿlesnek
ÿdeiet belo̗l mardostatnak vala mergo̗s kegÿon-@@aak modÿaara . azoktul mÿt
zÿlendo̗<k>o̗k valanak . oth elnek uala naualÿaassul az hÿ- deeg
uizben : Mikort ido̗ leet uolna hogh , zÿlnenek o̗wo̗lteesso̗kkel
be to̗ltÿk uala az pokolbeelÿeekkeeth : es ez keeppen keg-
ÿokkaath zÿlneek vala : nem čak azzonÿa-@@llatok de meeg az
ferfÿath is zÿlnek vala {19v} nem čak tagoknak zÿlesre termezeet zerenth
ualo heleÿn . de mÿnd kariokkon mÿnd melÿo̗kko̗n : kÿ
io̗nek uala mÿn-@@do̗n tagokkon bestÿeek kÿknek tÿzzes uas vala feÿo̗k
. es hegÿo̗s orook : kÿkkel az ta-@@gokkath . honnat
kÿ io̗nek uala zaggat- ÿaak uala : kÿknek faarkokon sok
zo̗mo̗k valanak : mikenth haatra haÿtoth horgok az tagokbol honnat
kÿ io̗nek uala azok-@@kath čapÿaak uala : az bestÿek akarw-@@an
kÿ io̗nÿ . mikorth o̗ faarkokath uelo̗k kÿ nem vonhatnaÿaak
: az tagokban ho-@@nnath kÿ io̗nek uala : az o̗
vassas to̗zes orro-@@kkaath nem zo̗nnek uala uagnÿa : myg azokkath
mÿnd az ÿnakÿg es az čontÿg meg emezteneÿek : es
ez keeppen . eg̋eto̗m ben o̗wo̗ltwen . az ÿegeknek zo̗rgesso̗k
es ez elÿen kenth zenuedo̗ lelko̗knek orde-@@taassok . es az
bestÿeknek nÿuaassok kÿk o̗ belo̗lo̗k kÿ io̗nek uala . az
egeeth feel erÿ vala : vala mÿndo̗n tagokban , bestÿek-@@nek
ko̗lo̗mb ko̗lo̗mb feÿo̗k , kÿk az tagok-@@ath ragÿaak uala mÿnd
az inÿg es az čo-@@ntokÿg : olÿan vala nÿeluo̗k minth
az aspis kegÿonak . kÿk meeg az izo̗kkeeth is meg
emeztÿk uala mÿnd tÿdo̗ÿkig-@@len : zo̗mero̗m testo̗k mÿnd ferfÿaknak mÿnd
azzonÿ allatoknak olÿan uala {20r} mÿnth az kegÿok : kÿk haasnak
belo̗l ua-@@loÿt zaagatÿaak uala : es belo̗kketh belo̗- lo̗k kÿ
vonnÿa akarÿaak vala : etc ez iraast en talaltam eg̋
ko̗n̋ben : vronk zÿletesse vtan . ezo̗r . zaaz .
neguen kÿlencz eztendo̗ben mikort irnanak hÿberniaban volt eg̋ Tundalus newo̗
embo̗r . kÿben . istennek semmÿ io nem volth .
ez hertelen meg betego̗le : es o̗rdo̗go̗knek laatassaatul igo̗n meg
ÿiede . de az o̗ angyala melleÿe alla es o̗tet
meg batoreta hog ne felnee es ueele el hÿua es
meg monda nekÿ hog iol ezeben venneÿe az mikeeth latna
me-@@rth . esmeg az testben uolna terendo̗ , es m-
ÿkor meg mutatta volna nekÿ mÿnemo̗ kenÿok uolna az g̋elkossoknak
: az ha-@@mis hÿto̗knek . az kewelÿo̗knek . az fo̗s-@@wenÿo̗knek
, ozton wg mutata meg mÿ nemo̗ kenÿok volna az
testÿ bo̗nnel elo̗ eghazÿ embo̗ro̗knek . ÿelo̗sben azoknak kÿk o̗n
magokkal faÿtalankodnak : etc mÿnt Im en neko̗d nÿluan meg
irtam az to̗b kenoknak iraassaat mind el hag-@@uan mert azokat
tudnÿ nem olÿan zókseeg Apaczaaknak klastromokban . vala eg̋ ap-@@pacza
kÿ mind az to̗bbÿt fo̗lio̗l mulÿa vala penitencia tartaassal .
es kemen̋ eleeth visse-@@lesseel : ezert is mÿndo̗nikto̗l tizto̗ltetÿk va-
{20v} zenth gÿananth , Meg betego̗deek es meeg , halaa es
el tenetteek : To̗rtenek eg̋ nap el , muluan hog
az sororok . az o̗ koporsoÿa mellet mennenek . laatak
az koporsoot haath mind m-@@eg ego̗th : ezo̗n mÿnd igo̗n
čodaalkozaanak , Az abbatissa oda hÿuattaa az prouincialis , feÿedelmeth
: ez feÿedelem fel nÿttata az ko-@@porsooth . semmÿt ot
egÿebeeth nem leleneek hamunaal , az es bódo̗s uala mÿnth
o̗rdo̗gh es meg erteek hog pokolban uolna : az pro-@@uincialis
akara o̗ kaarhozzaassanak okaat meg tudnÿa : titkon meg keerdo̗ze
az abba-@@tissaath o̗ eletÿro̗l : kÿ feelele . en o̗
eletÿben semmÿ egÿeb fogÿatkozatoth nem esmer-@@tem : ha nem hog
gÿakran veeteko̗do̗th : es bee monta az to̗bbinek mÿndo̗n dolgokat
es nag̋ gÿaakran meg to̗rtee az zenth zere-@@teto̗th ko̗zto̗nk :
Monda az prouincialis bÿzon̋ mondom hog ez pokolban temette-@@to̗th ,
merth ha anne ioban volt volna mÿ- nth zÿz maria
zeretet neko̗l : anneual , melleebben uolna pokolban az o̗
haalalat-@@lansaagaaert : meneuel to̗b ioknak volth gonozzwl bÿroÿa . az
halalatlannak mÿ- ndo̗no̗k fordulnak vezzo̗delmere : etc 
