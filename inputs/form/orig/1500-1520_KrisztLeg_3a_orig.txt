{2r}
[Ch]Ristina mondathatik olÿ minth ha
krismaual kenetetetnek : Merth uala
nÿaiaskodasaban io illatnak balsamoma : es
zÿuiben vala aitatossagnak olaia : es istenÿ
malaztnak aldasa
[V]Ala nemÿ tizta zÿz : es zenth leanzo
Tÿrus newo̗ varasbol : kÿ neueztetheth
uala Christinanak : Vezetek newzerenth Sp-
lendeus newo̗ nemzetsegbo̗l : Ez nemes zÿz
meeg tizenegi eztendeienek elo̗tte : zorgalmat-
tos o̗rizetben valla az zÿzesegeth : Vala ke-
deglen az o̗ Atÿa nagi nembo̗l : meltosagwal
vitezeknek mesto̗re : Vgÿan azon leanzonak
anniaes pogan vala . Anicius vezetek newo̗ :
awagi gÿo̗zhetetleneknek nemzetsegebo̗l : Ez
Azzonak vala egietlen egiee xp̄īna newo̗ leanÿa :

{2v}
Ez leanzonak : atÿa něuel Vrban : rakata ma-
gas tornÿoth : es be viue ez zÿzeth az torom-
ba tizenketh zolgalo leanÿokkal : Es o̗ttethe
Arani isteneketh : es heliheztete o̗keth az torō
alath : hogi azokath ÿmadnak : es hogi soha
az torombol el ne tauoznanak : es emberek-
to̗l ne nezetetnek : merth e xp̄īna nagi zep-
sego̗ vala : Es sokan akariak uala oteth hÿ-
to̗lnÿ es iegieznÿ : Demaga az o̗ Atÿa oteth sen-
kinek nem akaria uala adnÿ : hogi minden-
kor zÿzesegben meg maradna : az Sidoknak
tiztelesseknek okaerth : Zenth xp̄īna kedeglen
az ur istennek zerelmeben uala uetteteth : es
veueen egi meli tagoth az baluanioknak olta-
ran ualo aldozatra : es tezÿ uala az ablakra :
es aluaan az ablakban : meniorzagba neez uala
tekentveen az fel tamado chÿllagra : es meg iegi-

{3r}
ezÿ uala o̗ zÿueben : es erossen fohazkodÿk uala : es
sÿr uala :
es heth napokon nem ǎldoza ego̗ temiěnth az bal-
uanÿoknak : Mondǎnak nekÿ az zolgalo leaniok :
tiztelendo̗ azzonÿvnk : ÿme immǎr heth na-
pok multanak el : mÿto̗lfogwa az isten<n>ek
aldozatoth nem vo̗ttenek : sem temienth : sem
azalekÿ aldozatoth nem to̗tteel : Netalam
reank haragoznak : es el vezo̗nk : Ez artat-
lan xp̄īna , monda zolgalo leanÿnak : Mit
zoltok nekem il dolgokath tÿ ferteztettek :
es leleknekÿl ualo nÿaualiasok : Nem dee
ez istenek sÿketek , es uakok : kÿk sem zolnac :
sem erzekensegek nÿnchen : Vagion annak
kedeglen heted napia : kÿken en aldozatot
ielentek : az ěelo̗ , es igaz istennek : kÿ mēnieth
es fo̗ldeth ,: tēgerth , es mindeneketh : kÿk ben-
nek uadnak tero̗mto̗tte : Mondanak az

{3v}
leaniok nekÿ : Azzonÿonk mÿ dolog ez hogi
teueligez : es idegen istenth tiztelz : Ha ezt
meg hallandÿa atÿad : az mÿ vrunk : min-
keth es nemzeto̗nketh el veztÿ : Merth ot-
tan azth mongia hogi mÿ tanoÿtotonk
tegedeth ÿmadnÿ az istenth kÿ pilatostol
kerdeztettete<k>t : es meg fezitetteteth : Zenth
xp̄īna monda zolgalo leanÿnak : Mÿt hÿ-
tetettek el , baluanioknak es o̗rdognek mÿat-
ta : Iaroliatok tÿes az mennieÿ istenhez : es
az o̗ fÿahoz mÿ urunk xp̄ūs ihesushoz : es
o̗ meg zabadÿth tÿto̗ket az o̗rdo̗gto̗l
[E]s mikoron meeg zolnanak : io̗ue az o̗
Atÿa Vrban hogi az o̗ leaniath meg latnaa :
es hogi az isteneketh ÿmadna : es nekÿk
aldozatoth tenne : Vaaria uala kedeglen
az o̗ leanÿath hogi zokas zerent elo̗zer : az

{4r}
isteneknek temienth aldozna : auagi gÿoita-
na : Zenth xp̄īna kedeglen az ablakon kÿ ko̗nio̗-
ko̗lwen az meniorzagba neez uala : Az zolga-
lo leaniok kedeglen el io̗uenek es mondanak
az o̗ Atÿanak : ko̗nÿo̗rgwnk vronk te ne-
keth , merth mÿ raitonk hatalmad vagion :
Ime kÿlenczed napia vagion hogi a mÿ az-
zonÿonk , atte leaniod az isteneknek semÿ al-
dozatoth nem to̗th : Ezeketh haluan az o̗
Atÿa . monda nekÿ : xp̄īna azzoni . eggietlen
egi leaniom : mimodon teuehettel el . hogi
az istenth tiztelneed : kÿ o̗ magath sem segÿt-
hette meg : Nem tudode xp̄īna azzoni , ze-
reto̗ leaniom : hogi te eretted munkalkodō :
es sokath sÿrtonk : es aldoztonk az istenec-
nek hogi teged neko̗nk adnanak : Iaroli
eleue azerth ÿmagi : es aldozzal a menÿeÿ

{4v}
isteneknek : kÿk tegedeth iǔtattanak ez ÿdo̗
re : Netalantan haragogianak read es
vezessenek el tegedeth : Zenth xp̄īna ke-
deglen monda az o̗ Atÿanak : Ne mongi
engemeth the leaniodnak : hanem a lea-
nÿanak : kÿth illeth . az igassagnak : bÿzoni-
sagnak , es meg igazitasnak aldozatÿa :
merth en o̗ nekÿ mondok dÿchÿreteth .
Teztessegeth , es magaztalasth o̗ro̗kko̗l o̗ro̗k-
ke : Az o̗ attÿa kedeglen o̗ leanÿanak be-
zedeben teuelÿegueen : monda : Zereto̗ le-
aniom : ne chak egi istennek tegi aldozatot :
hogi a to̗bbÿ read ne haragoggianak : Zent
xp̄īna monda : Mind az altalis iol zolǎl :
nem tudvan az igassagoth : Merth en te-
zek aldozatoth : Attÿanak : es fÿvnak : es
zenthleleknek : Monda nekÿ az attÿa

{5r}
Ha harom isteneketh ÿmacz : mieerth hogi
az egiebÿthes nem ÿmadod : xp̄īna monda
Haromsaag a zemelÿekben : egi istenseeg allat-
ban : Az o̗ attÿa kedeglen ez leanzonak beze-
deben el hittetetik uala : alaitvan hogi o̗ Iste-
nÿro̗l zolna : xp̄īna e nemes zÿz : be zegeze
magath halo hazaban : avagi titkos hazaba :
es ÿmadkozvan : sirassal ezth mondÿa vala
Vram Ih̄ūs xp̄ūs , menieÿ istennek fÿa : es
lathathatlan<ak> : kÿ az halhatatlan atÿatol
bochatattal ez uilagra : es fel vo̗wd az embe-
rÿ testeth : es el vo̗wd az o̗ro̗k halalth az
kegietlen emberekto̗l : en bÿnes zolgalo lea-
niod kerlek teged : irgalmaz en nekem : mert
sokath vetkeztem . tudatlansaag mÿat : tiz-
telveen : avagi ÿmadvan az o̗rdo̗go̗keth : ÿf-
iwsagomtolfogva : Mosth kedeeglen the

{5v}
benned bÿzom : ielennen legi ez kenokban : kÿk
zereztetveen vadnak nekem : hogi atte ha-
talmas iozagodmÿath meg gio̗zzek mÿn-
deneketh : kÿk nem esmeertek atte zenth ne-
uedeth : es mindenek felÿeek : es rettegieek
atte nagi neuedeth
uRnak kedeglen Angiala meg ielenek
nekÿ monduan : xp̄īna vrnak ferte-
zetlen es zeplo̗telen zolgalo leanÿa : meg
halgatta az ur isten atte onzollassodath
alhatatosson chelekeggiel : es batoroggÿeek
meg az the zÿued : a harom bÿrook ellen
hogi az ur istennek hatalma dÿchÿrtesseek :
Zenth xp̄īna monda az Angialnak : Vram
aggiad en nekem : az en , meg halhatatlan at-
tÿamnak : az mÿ iduezitenknek : es urunk
xp̄ūs Ih̄ūsnak o̗ro̗k ielenek fegiuereeth

{6r}
es senkÿth nem felek : Vrnak kedeglen An-
giala meg foga o̗teth : es ÿmada az o̗ feÿere
es adaa nekÿ zenth kereztnek ieleeth : Zenth
xp̄īna kedeglen fordola . iob keze felee : talala
helihezteteth feier keniereth o̗ elo̗tte mÿkep-
pen a ho : es edesth mÿkeent a meez : Es veueen
adaa az Angialnak es monda nekÿ : Vram ez
keniereth uegied el : ald meg , es agi en nekem
o̗ro̗k eleteth : es mÿnden bÿneimnek bocha-
natÿath : ime merth tizenketh napÿa vagion
kÿken keniereth nem o̗ttem : Vrnak angia-
la kedeglen veueen a keniereth meg alda
es adaa meg ennÿe az halhatatlansagnak
kenÿereeth : Es el veueen a zenth zÿz : imad-
kozeek : es onzollǎkozeek : es onzollǎ . Atÿath : es fiath : es zenth
lelketh monduaan : Vram isten : mÿ vrunk
xp̄ūs Ih̄ūsnak zenth Attÿa : kÿ meltolko-

{6v}
dal en to̗llem el vennÿ ez meg roshadatlansagnak
keniereth : Azerth
halaath adok vram Ih̄ūs xp̄ūs atte neuednec
Es veueen az keniereth eueek : Vecherniekor
ÿdo̗ be telueen : veueen : zenth xp̄īna az iste-
neketh : Iouisth : Appollinosth : es Venus is-
tenth : es le veuee harom laÿtrakon : es
o̗ueeth le oduaan ko̗tee az ablakhoz : es rai-
ta le bochatkozeek : es el ronta az baluanio-
kath : es zegenÿeknek adaa : es esmeg fel tere
az o̗ o̗ueen : Nap vilagossoduan : el io̗ue az
o̗ Attÿa Vrbaan : ÿmadnÿ az baluaniokath :
es egibe gÿoitveen zolgalo leanÿth : keerde
o̗keth monduan : Houa : avagi mÿe lo̗ttenec
az istenek : le esenek a leaniok labaira , mon-
danak : ko̗niorgo̗nk kegielmes vr<u>nk merth
atte leaniod o̗keth el to̗rueen , az uczara ve-
tee : Az o̗ Attÿa Vrban kedeglen igen meg

{7r}
haragueek : Veueen zenth xp̄īnath : tenerek-
kel parancholaa o̗ orczaiath uernÿ : Es meg
kerde o̗teth monduan : xp̄īna mongiad meg
en nekem : hol reitetted el az isteneketh : xp̄īna
kedeglen nem akara nekÿ feleleteth adnÿ
Esmeeg monda nekÿ az o̗ Attÿa : Ha az ir-
galmas isteneketh meg nem mondandod
en nekem : kegietlen , es vad bestÿeknek adlak
tegedeth : Iarol eleue azeerth : es ÿmaggiad
a menieÿ isteneketh : ne uez el gonozol : es
ne haragoggianak read : Zenth xp̄īna ke-
deglen meg nÿta az o̗ zaiath monduǎn
Igazaan zolaal hogi ÿmaggiam az mennieÿ
istenth : es az o̗ fiaath xp̄ūs Ih̄ūsth : Meg
haraguek az o̗ Attÿa vrbǎn : parancholǎ
o̗teth marok vezzo̗kkel vernÿ : es hiuatta-
tanak tizenketh emberek : kÿk verÿk uala

{7v}
o̗teth : annera : hogi el fogiatkoznak uala . es
el esnek uala : Zenth kedeglen monda az o̗
attÿanak : Te fertezetes : es tiztessegnekÿl
valo utalatos Vrbǎvalo utalatos Vrbǎn : ÿme a kÿk engemet
vernek el fogiatkoznak : merth nÿnchen
ereiek : Az o̗ attÿa kedeglen vrbǎn : nagi
gettrelmben uala : mÿerth hogi ilien nagi
bozzusagokath zenued az o̗ leaniatol : es
paranchola : az o̗ nÿakaba iaromfakath a-
uagi ko̗teleketh vetnÿ : es kezÿth labaÿth
bekoba zekeztetnÿ , es be rekeztete o̗teth a
to̗mlo̗czbe : El mene kedeglen az o̗ attÿa
hazahoz , nem akara semÿth ennÿ : Halla
kedeglen az o̗ felesege : hogi az o̗ leania ilÿ
nagi kenokath zenuedeth volna az o̗ at-
tÿatol : el metele az o̗ ruhaÿth : es hÿnte
hamuth az o̗ feiere : es a to̗mlo̗czho̗z

{8r}
mene az o̗ leaniahoz : es leanianak laba-
ihoz eseek : es sirua ezt mongia uala ne-
kÿ : xp̄īna irgalmaz atte anÿadnak : mert
meg halok erted , es chak te uagi az en e-
gietlen eggiem : En edes leanÿom irgalmaz
nekem : es ÿme minden iouaim thieed : En
leaniom xp̄īna : en zemeimnek uilaga : tudo-
dee . merth en zẃltelek tegedeth : es az en em-
lo̗imeth emted : mi dolog ez : a mÿ raitad
to̗rtenth : hogi mas idegen istenth ÿmadaz
Zenth xp̄īna kedeglen meg nÿtuan az o̗ za-
iath monda anÿanak : Hogi hÿhacz engemet
te leaniodnak : a vagi kÿ neuezteteth xp̄īna-
nak attÿ nemzetsegtekbo̗l ualamikor : Az
o̗ annia kedeglen monda nekÿ : Senkÿ nem
neuezteteth : Zenth xp̄īna monda : Mÿth
mondaz azeerth engemeth the leaniodnak

{8v}
Nem tudode hogi en az iduezito̗ xp̄ūs ne-
ueeth uallom : Az akÿ engemeth a menieÿ
vÿtezkedesre bizonÿtoth maganak : es meg
fegiuerketteteth engemeth : es adoth nekem
gÿo̗zo̗delmeth : azokath mind meg gio̗zno̗m
kÿk meg nem esmerteek az ur istenth : es
le rontanom attÿ zÿdalmas teueligesteket
es az baluanÿokath : kÿknek mÿatta uat-
tok el hitetetueen ,: Az o̗ annia kedeglen eze-
keth haluǎn : hazahoz těre : es mindeneket
az o̗ uranak meg monda : Az o̗ vra kede-
glen vrban haragual indultatěk az o̗ lea-
nÿa ellen . es holual leueen : nÿluan to̗rueni-
re ẃle az o̗ leanÿa ellen : Az uitezek ke-
deglen el menenek kÿ hozak a fog hazbol
xp̄īnath . Az azzonÿok kedeglen mind latiak
uala zenth xp̄īnath : es mÿmodon , vonat-

{9r}
tatik uala az foghaztol : nagi fel zoual ÿuolt-
nek uala monduǎn : Ez artatlannak istene
segelÿed o̗teth kÿ te hozzad folÿamoth : Es pa-
rancholǎ az o̗ attia vrbǎn : ÿtilo̗ zekÿ elo̗tte
xp̄īnath ielentethnÿ : es monda nekÿ : ko̗nio̗-
rẃlo̗k raitad xp̄īna azěrth hogi en leani-
om vagi : Iarolÿ es imagiad az isteneketh
hogi kegielmezzenek neked : es zabadohanak
meg tegedeth : az teueligěsbo̗l kÿth zenuet-
tel : Ha kedeglen ÿmadnÿ nem akarod az
isteneketh : parancholok sok kenokkal tege-
deth meg o̗letnÿ : sem touabba hiuattatol
en leaniomnak : Zenth felele xp̄īna , Nagi ke-
dueth acz en nekem , O , fertelmes es kegieth-
len vrbǎn : merth ÿmmǎr ne hÿvz engemet
o̗rdo̗gnek leanianak : kÿnek tegedeth bÿzo-
nÿtlak : merth nem uagi en Atʼtam ,: Vrbǎn

{9v}
kedeglen haragual be telÿessedueen : paran-
cholǎ o̗teth meg foztatnÿ : es sok kenokkal
giettretetnÿ o̗ tagait : Valanak kedeglen tizenketten
az emberek zamual kÿk o̗teth kenozzǎk ua-
la : es kenozuǎn o̗teth el fogiatkozanak , Az
o̗ attia kedeglen Vrban nem elegezÿk uala
hanem , esměg paranchola violan , inkab ,
o̗teth kenzatatnÿ : Es vǒ̗n fel az o̗no̗n teste-
bo̗l zenth xp̄īna : es haita az o̗ attʼanak
orczaiara : es monda nekÿ : Oh atkozoth
es keserwseges vrbǎn : neked mondom :
El vezendo̗ uagi a io̗uendo̗ vilagban , az
pokol tÿze langiainak gÿoitomaniaual : ke-
uantad ennÿe atte leaniodnak husaÿth :
Ime atte zemeid elo̗tth uadnak vettetuěn
vedfel es ed meg . az the orczadnak gÿala-
zattʼat : Az o̗ attʼa kedeglen monda : xp̄īna

{10r}
mondom teneked : Iaroli eleue es imad-
iad az isteneketh : ha nem imadandod : nē
mondlak teged en leaniomnak : es ha nem
aldozandol az isteneknek : iktatok teneked
kegietlenseges kenokat : es nem zabadoith
meg tegedeth az a kÿ meg o̗lettetek a Si-
doktol : kith the tiztelz : Zenth xp̄īna ke-
deglen meniorzagra nězueen monda ne-
kÿ : Minden gonossagual meg to̗lth fer-
telmes ember : Nem tudode : hogi az ělo̗
istennek fÿa : igassagnak vilagossaga : ez vi-
lagnak ÿduezito̗ie : kÿ menibo̗l le zalloth
el tauoztatÿa minden gonossagodath . es
meg zabadith engemeth : Mosth es o̗ ěrte
a kÿ engemeth ÿduezÿth ezeketh zenuedē
es meg gio̗zo̗m atte ero̗deth : Az o̗ Attʼa nem
tẃruěn az o̗ bozzontassǎth : paranchola

{10v}
egi kereketh hoznÿ : es zenth xp̄īnath rea
ko̗to̗ztetnÿ : es az kerek ala langath ǵeriez-
tenÿ : es fakath tereitenÿ alaia : es olaith
a tÿzben o̗ttenÿ : hogi giorsaban el vegeztet-
neek : xp̄īna kedeglen a kerekre ko̗to̗ztet-
uěuěn : es mikor forgatatnek a kerěk : min-
den testět meg rokkanta : Zenth xp̄īna ke-
deglen meniorzagra neezuen monda : En
edes istenem kÿ meniekben uagi aldlak tege-
deth : Halakat adok te neked : vram Ih̄ūs
xp̄ūs : en zenth attʼam : ez kesalkodasban
ne hagi el engemeth : de nÿoichad kÿ atte
zenth kezedeth : es illessed ez tẃzeth : es ol-
chad meg o̗teth : hogi ne ualamikor en rai-
tam o̗ro̗lÿon ez kegietlen vrbǎn : Ezeketh
monduǎn zenth xp̄īna : el tero̗le leǵottan az
tẃz : es a poganokbol o̗le meg ezerth es negiuent

{11r}
merth az o̗ menieÿ iegiese uala nagi otalma :
es vrnak Anǵalÿ ielennen ualanak nekÿ : vr-
ban kedeglen le vetetnÿ paranchola a kerek-
ro̗l o̗teth : es meg kerde o̗teth monduǎn : xp̄ī-
na kÿ tanitoth tegedeth ez o̗rdo̗ngo̗ssegek-
re : vallÿad meg en nekem : hogi ha meg nem
uallandod : meg halz es nem eelz az kezeim
ko̗zo̗th : Zenth xp̄īna kedeglen monda Vr-
bannak , Mostan meg mondǎm : fertelmes
vrban es feregnek mezarosa . merth az en a-
tʼam xp̄ūs kÿ engemeth ez igaz niaiassagra
tanitoth : o̗ azoknak vilagossaga kÿk a setÿt-
segekben uadnak : teueligo̗knek uta : meg ha-
borottaknak vigasaga : es azoknak kÿk o̗tet
hÿiǎk remēnsěge : o̗ akÿ engemet tanitoth
menden tudomanra : es az eelo̗ istennek
zerelmere : azerth tegedeth meg gialazlak

{11v}
es az the kemenseges kenaidath meg utalom
es mind atte hatalmaidath atte attaddal
pokolbeli o̗rdo̗guel : Az o̗ attʼa kedeglen vr-
ban : az o̗ leanÿanak bezidiuel meg gÿo̗-
zetetueen , nem tudÿa uala mimodon el
vezthetneie o̗teth : vitete o̗teth a to̗mlo̗cz-
be : es mikoron be viteteth uolna zenth
xp̄īna : le ẃl uala : es istennek parancho-
latith gondolÿa uala . Io̗uenek kedeglen o̗
eleibe harom Anǵalok hozanak nekÿ ebe-
deth : es teueek o̗ rea kezeketh , es legottan
minden testhe meg uigazeek : Zenth xp̄īna
kedeglen nězueen meniorzagba monda , V-
ram isten . menÿeÿ oruos : lelkÿ zemeknek
sebeÿth tudom . es esmerem , merth nem
hacz el engemeth : de inkaab merth emle-
keztěl en rollam : es kẃldo̗ttěl ebedeth

{12r}
en nekem atte zenth Anǵalittol : Tudod vram
mert sok kesǎlkodasban uagiok : es azeerth
kẃldo̗ted en nekem a meg ualtǎsnak elede-
leeth : Eiel kedeglen vrbǎn az o̗ Attʼa kẃlde
o̗th zolgakath : es paranchola ko̗uet ko̗thnÿ
az o̗ nÿakara : es vettetnÿ a tengerbe o̗teth : es
mikoron vitteteteth volna a tengernek ko̗ze-
pire : be ueteek o̗teth : es leg ottan fogadǎ o̗tet
Anǵaloknak serege : es iaar uala Angialokkal
a tengernek vÿzein : Neezuěn zenth xp̄īna
meniorzagba : ÿmadkozeek monduǎn : Vrā
Ih̄ūs xp̄ūs : kÿ velo̗nk vaǵ : es a tegedeth
felo̗ket el nem hattad : mutassad atte chuda-
idath : es mongiad nekem vennem ezegben
atte zenth ieledeth : merth the a tengernek
vizeÿn iartǎl : es meg aldottad o̗keth : es mo-
stan engemet violan zÿletnÿ parancholi : es

{12v}
vennem violan ziletesnek tiztulattʼat , es tiztoh
meg az zeplo̗kto̗l kÿk ream vettetenek : es vi-
lagosÿch meg engemeth vram Ih̄ūs xp̄ūs
zenth vilagositasban : es az the o̗ro̗k igassa-
godnak fěnessegeben o̗lto̗ztes meg engemet
Es mikoron zent xp̄īna ezeket eiel a tenger-
nek ko̗zepÿn mondana : zozat lǒ̗n menibo̗l
monduǎmonduǎn : xp̄īna , meg halgatta atte vrad
istened atte onzollassodat , es legottan io̗-
ue menibo̗l , az o̗ feiere feier felho̗ : Lǎtǎ zēt
xp̄īna io̗nÿ istennek dicho̗segěth : es eǵ bar-
soni stolǎt : Anǵalokat io illatnak edesse-
geuel : es edes dÿchiretekuel . tekÿntueen meni-
be ÿmadkozeek monduǎn : Lathatatlan es
zeplo̗telen vr istennek zenth fÿa : kÿ ma le zal-
lottal : es attad nekem meg halhatatlan<sag>
vÿtasnak dÿcho̗segěth : zabadoh meg enge-

{13r}
meth ez keǵetlenseges Vrbannak kezeibǒ̗l :
kÿ el veǵezte es feniegeth : holnap hogi enge-
meg o̗lÿo̗n : Ezeket monduǎn zent xp̄īna
az Angialoktol esmeeg a tengernek partÿara
vitettetěk : es zolgalnak uala nekÿ dÿchÿr-
ueen az ur istenth : Az o̗ attʼa kedeglen azon
eiel nagi kenokual es giettrelmekkel meg ha-
la : Zenth xp̄īna keděglen haluǎn az o̗ attʼa-
nak halalǎth : ottan fel kele ÿmadkozeek
monduǎn : Halakat adok mÿ attʼaÿnknak
Abrahamnak . Isaaknak . es Iacobnak istene
kÿ meg zabaditǎl engemet ez alnak ember-
nek kezeibo̗l : kÿ el veztenÿ akarth engemet :
kÿ aldoth uagi o̗ro̗kko̗l o̗ro̗kke Amen :
nEmÿ ẃdo̗ be teluěn io̗ue mas bÿro
Vrbǎn heliebe : neuel Dÿon : o̗ es balua-
nioknak alnaksagos tÿztelo̗ie : Az o̗ tiztÿnec

{13v}
kedeglen elso̗ ẃgie ielentě . auagi hozǎ nekÿ
zent xp̄īnanak miuelkedetÿth : oluasuǎn
azokath . kÿketh zenuedeth vala : es hogi měg
ěs az baluanioknak ÿmadasara nem bochǎ-
ta volna magǎth : Paranchola ez Dÿon bÿ-
ro o̗teth hoznÿ itilo̗ zekÿ eleibe : es mikorō-
oda viteteted uolna : Latuǎn oteth : mert
igen zeep uolna : hozzaia hÿua o̗teth : es
hÿtegeto̗ edes bezedekuel kezdee nekÿ mon-
danÿa : xp̄īna nagi iol es zěpen zÿletteel
es kÿralÿ nembǒ̗l vagi : es amÿnth hallot-
tuk nagi haburusagot zenuettěl : Mÿcho-
da teuelgees zǎlloth zÿuedbe : Hogi el had-
nǎd az irgalmas isteneketh : kÿk vralkod-
nak ez fo̗ldnek kereksegeen , es o̗k : kÿk mī-
den lelken vralkodnak : Iaroli eleue azěrth
es ÿmadÿad o̗keth : es ne akari el hÿtettet-

{14r}
nÿ embereknek o̗rdo̗ngo̗ssegekuel : es ha
ezt teended : en tegeded hÿrua ielentlek m-
eg leuelemben mind e zěles vilǎgnak elo̗t-
te . hogi te az mÿ baratÿnknak nemzetsege-
bo̗l uagi : es aggÿvnk tegedeth hazasol nagi
hatalmasnak : dÿcho̗segesnek : es mindenek-
nek felette ualo nemesseges feedelměnek : Ha
keděglen nem akarandod azokath kÿk the-
neked en to̗llem parancholtatnak : hath ěn
az gio̗zhetetlen es irgalmas isteneknek miat-
tha . zo̗rnÿo̗seges gonoz itileteket tulaido-
nÿtok teneket : es nem zabadÿt meg tegedeth
atte istened kÿth ÿmǎcz : Zenth xp̄īna ked-
ěglen tekěntuěn meniorzǎgban . monda
Oh edes vram xp̄ūs Ih̄ūs segeli engemet
Es monda a bÿronak : Atte fertelmes
bezÿdiduel nem hÿtetheczel engemeth

{14v}
sem the : sem atte kÿralÿod kÿt feelz : hogi
en az menieÿ istenth el haggiam : es az en
vram Ih̄ūs xp̄ūsth : kÿ ielennen vagion
en uelem : es meg zabadÿth engemeth
atte alnaksagos kezeidnek gÿettrelmÿ-
bo̗l : Meg haraguěk Dÿon bÿro : paran-
cholǎ o̗tteth vezzo̗kuel verettetnÿ : Zent
xp̄īna keděglen monda : Zemeliel zo̗rniẃ -
seges es vtalatos atte istenÿduel poronko-
dol , merth en nekem chak <chak> az vigasa-
gÿth attad a kenoknak : Nagyob keno-
kat zolgaltas en nekem : merth hÿzek en
az en ÿduezitemben vram Ih̄ūsban : hogi
meg gÿalazlak tegedeth : mÿkěnth vrbǎnt
atte atÿadfÿath : Monda a bÿro : xp̄īna
el zenuedem atte bozzontasÿdath : es ko̗-
nÿo̗rẃlo̗k raitad : hogi az istenekhez

{15r}
těro̗lÿ . es irgalmassagoth nÿerÿ : Zenth xp̄īna
keděglen felele : Mongiad meg en nekem
atte neuedeth : Bÿro felele : Dÿon az en ne-
uem : xp̄īna monda : Igazǎn vagi Dÿon :
merth uak es sÿketh baluanÿoknak . vagi
neueen : Meg haraguek a bÿro : hozata
egi eercz rosteelth : es az allatta ualo tÿzben
kěmko̗ueth , es : faggÿuth : zurkoth es olaÿt
bochattata : es feketěk o̗teth az uitezek egi
bo̗lcho̗ben : es az vitezek ko̗zzo̗l něgien ko̗-
ro̗l aluǎn razzak uala es rengetÿk vala
o̗teth : Zenth xp̄īna kedeeglen ÿmadko-
zÿk uala monduǎn : Tegedeth dÿchÿrlek
tegedeth dÿcho̗itlek vram ih̄ūs xp̄ūs
merth meltoa to̗ttěl engemeth violan
zÿlethnÿ : es az kÿchÿn zolgalo leaniodat
akartad az alnak zolgaktol ÿdegenetetnÿ

{15v}
A bÿro kedeglen monda xp̄īna nem il-
letnek tegedeth ez kenok : věd ezedbe mi-
kěkěppen el zenuednek az istenek tegedet
Iaroli az istenekhez es onzollÿad o̗keth
hogi meg zabadÿhanak tegedet atte bÿ-
neidbo̗l kÿketh ellenek to̗ttel : Zent xp̄īna
keděglen monda : o̗rdo̗gnek kegietlen es
fertelmes fÿa : nem fělem atte itiletidet
es feniegetesÿdeth kÿketh nekem mutacz :
merth bÿzom az mÿ vrunk xp̄ūs Ih̄ūs-
<ban> nak zenth neueben . hogi az kẃlso̗ sÿ-
tětsegekre bochatlak tegedetes ahol az
en atʼam vrbǎn giettretÿk : Az bÿro keděg-
len haragual teliesseduěn parancholǎ
az o̗ feieeth meg beretualnÿ . es mezeite-
len giettretetnÿ : es nÿluǎn viseltethnÿ
Latuǎn mind az azzonÿok o̗ nekÿ ěgtelen

{16r}
voltat : es hogi ilien kenokat zenuedet uol-
na . egienlo̗ zoual mind fel riadanak mon-
duǎn : Bÿro hamissak atte itiletÿd : es alnak-
sagosok atte parancholatÿd : Mierth tezed
ezekes : merth meg gialazod az azzonÿ terme-
zetnek alappattʼath : Zenth xp̄īna keděglen
meniorzagba nězuen ÿmada monduǎn : Ez
vilagnak ÿduezito̗ie : halakat adok : mert
ez napon mendeneknek esmeretÿben lennē :
meltoa to̗l engemet : hogi mendenek meg
esměrienek engemeth : mert en te leaniod
vagiok : Le veuěn o̗tet az vitezek : viueek
a to̗mlo̗czbe : Holual leuěn : parancholǎ
o̗tet abÿro kÿ hoznÿ a tanǎch hazba : es al-
latta o̗tet az o̗ zeke elo̗th : es monda nekÿ
xp̄īna io̗uel a templomba : es ÿmadÿad
az nagi istenth : hogi ÿrgalmat nÿerÿ az

{16v}
kenokbol kÿk neked kezÿttetuěn uadnak :
Zenth xp̄īna fel nÿtuǎn az o̗ zaiath mon-
da : Dÿon mÿth teuelgez : Te niaualÿas fer-
telmes es eztelen : az the baluanÿthoz . ha-
sonlatos uagi . es az oktalan allatokhoz
egienlo̗e to̗tted magadath : Ne keseerges
engemeth az felseges istennek zolgalo lea-
niath : merth nem felem atte feniegetesÿ-
deth : A bÿro monda : xp̄īna : mÿert hogi
ekeppen zidalmaz engemet : El tẃro̗m az
te bozzontasÿdath . chak hogi ne teueliegÿ
de iaroli az istenekhez : es azoknak teegi
aldozatoth : hogi irgalmassagot nÿerhes
mert sokaig el zenuednek tegedeth : xp̄ī-
na monda : Iol mondǎd . istento̗l el ide-
geno̗lth kegietlen ember : Merth en az
menÿei istennek tězek aldozatoth : kÿ

{17r}
mennek es fo̗ldnek vralkodoia : mert o̗ o̗riz
meg engemet te neked minden gonoz mÿ-
elkedettÿto̗l : A bÿro keděglen vigad uala
az o̗ bezÿdiben : merth alaitÿa uala hogi ia-
rolna Appollines istenhez es ÿmadna o̗teth
Zenth xp̄īna keděglen meniorzagra kezeÿth
fel emeluěn ÿmada monduǎn : Menÿeÿ
vr isten zentseges atʼam Ih̄ūs xp̄ūs : kÿ ÿǵÿ-
vel mendeneket tero̗mtettel : kÿ tenǵernek
le zallottal vÿzeire : es meg vilagossitottal enge
met az lelkÿ violan zÿletesnek vize mÿat
halgas meg most engemet zolgalo leanio-
dath : es parancholÿad kÿ mēnÿe ez baluāt
kÿ ith az lelkeketh el hÿtetÿ . es az vezedelm-
be o̗keth bochatÿa : Fen al uala xp̄īna es
nagi zoual ezt monda : Parancholok te
neked lelketlen baluani az en vram xp̄ūs

{17v}
Ih̄ūsnak neueben hogi kÿ meni ez templō-
bol : es iari negiuenlaabnÿomot : es ahol
parancholok ot ahelien meg ǎli : Az bal-
uani ottan kÿ mene a templombol : es ia-
ra negiuen laab nÿomot : es ǎlla a helire
ahol zent xp̄īna nekÿ parancholt uala
Es ezeketh neezuěn a bÿro . igen meg ÿede
es arczol eseek a fo̗ldre : es ottan fel keluěn
nagi rettegue ÿuo̗lte monduǎn : xp̄īna
atte o̗rdo̗ngo̗ssegÿd mendenekben meg
gÿo̗zenek : mert ammÿ vrunkat Appolli-
nest meg ÿ̄doitǎd atte o̗rdo̗ngo̗ssegÿd-
nek mÿatta : de o̗ nekÿ te raitad nagi ir-
galmassaga vagion : es meg halgatot te-
gedeth : azěrt iara : es mene kÿ ez templō-
bol meg latnÿa az o̗ teremtet allattʼath
Zent xp̄īna kedeglen meg zomorodeek

{18r}
az o̗ bezidiben : es monda : Igassagnak
kegietlen ellensege : o̗rdo̗g az menieÿ istēnek
felelmět nem esmeredě : kÿket miuelke-
det es to̗t ennek ello̗te ez uilagban : es mo-
stanes tezen : Te hÿtetlen , es igassagnak
vilagossagatol el idegeno̗lt Appollinesth
mondod istennek kÿ emberekto̗l chÿnalta-
toth : en kedeglen hÿzek az en istenemben
az en vram Ih̄ūs xp̄ūsnak attʼaban : kÿ ne-
kẃnk az vilagossagnak aggia igassagat-
kÿben en hÿttem , es hÿzek : Es imadkozěk
zent xp̄īna monduǎn : kerlek vram Ih̄ūs
xp̄ūs ez oraban ez baluǎnt porra lennÿ
Es ottan porra lǒ̗n le esuěn a baluani : mi-
kÿnt zent xp̄īna ÿmadoth vala : es az po-
ganok ko̗zzo̗l sokan hÿuenek : es mind egi
zoual fel riadanak monduǎn : Vrunk

{18v}
Ih̄ūs xp̄ūs parancholliad reank io̗nÿ atte
istensegednek bizonsagǎt : hogi mÿ es hÿg-
gÿwnk atte igassagodnak vilagossagaban
mert mind ez napiglan teuelgeto̗nk ÿmad-
uǎuǎn az baluanÿokat : Hÿnek akoron az
paganok ko̗zzo̗l ez kereztÿen hÿtben harō
ezer fÿrfiak : Es meg rettene Dÿon biro
Appollines istenen : hogi le esuěn o̗maga-
ban el romlot volna : es ezt mondǎ Dÿon
Ha ezt meg hallandÿa a kÿrali , mÿnemo̗
dolgok lo̗ttenek xp̄īna o̗rdo̗ngo̗ssegÿnek
miatta az o̗ istene Appollines ellen . engemet
gonozol el vezt : ezt monduan az bÿro ot-
tan meg rettene es meg hala : Vala ke-
deglen xp̄īna az to̗mloczben dÿchiruěn
az vr istenth : Nemÿ wdo̗ el muluǎn : iuta
mas bÿro azěs az kereztieneknek kegÿetlen-

{19r}
sěges ellensege : neuel Iulianꝰ : Io̗uěn azěrt
az tanach hazban : es zent xp̄īnanak mÿel-
kedetÿt nekÿ hozuan mikoron meg oluas-
tattanak volna o̗ elo̗tte : zent xp̄īnat itilo̗
zekÿ eleibe hozata : es monda Iulianꝰ : xp̄ī-
na hallottam hogi sok dolgokat chelekettel
atte o̗rdo̗ngo̗ssegÿdnek mÿatta : Mosthan
iaroli eleue es ÿmadÿad az o̗ro̗k isteneket
es teegi aldozatot nekÿk : Ha keděglen nem
akarandod az en parancholatimat tenned
es ÿmadnod az en istenÿmet : tahat en te
neket zo̗rnio̗sseges kenokat zolgaltatok : es
az xp̄ūs kÿt te tiztelz meg nem zabadÿt te-
gedet : Zent xp̄īna kedeglen fel nÿtuǎn az
o̗ zaiǎt monda : De mÿre zolaz ilieneket
Iulianus , chodalatos es o̗rdo̗gnek rězese-
es istennek ellensege : nem hÿttetnek el

{19v}
engemet atte bezidÿd : Mert en a xp̄ūsnak
zolgalo leania uagiok : nem fělem az kenok-
ath kÿk en nekem adandok te to̗lled : Iuli-
anus keděglen paranchola harom napo-
kon kemenczěth gÿoitanÿ . es zent xp̄īnat
belě vettetnÿ : Vala keděglen zent xp̄īna
az kemenczeben dÿchiruěn az vr istenth
es nagi zozat io̗ue kÿ az kemenczebo̗l : Az
vitezek haluǎn ez zozatot igen meg rette-
nenek , es el menenek meg ielentěk Iuli-
anosnak monduan : Vram nagi ÿuoltěst
hallǎnk az kemenczeben . kÿ mÿnket igen
meg rettente : Ezt haluǎn Iulianꝰ meg
nÿttata az kemenczeet : es lelek zent xp̄ī-
nat . mint ha az fero̗do̗bo̗l io̗ne kÿ : dÿ-
chiruěn az vr istent : es kÿ hozzatatěk az
ÿtilo̗ zěk eleibe : es monda nekÿ Iulianꝰ

{20r}
Mondiad meg es ualliad meg en nekem
xp̄īna minden o̗rdo̗ngo̗ssegidet : kÿkuel
minden termezetet meg gio̗ztěl : Ha ke-
deglen nem akarandod meg uallanod
en nekem : zo̗rnÿo̗segesb kenokat adok
the neked : Zent xp̄īna monda . Kegietlen
Gonoz Iu<a>lianꝰ nem felem atte fenÿege-
tesidet : Az ur isten az en segědsegem : ha
vagion to̗b . es gonoz ero̗d auagi nagiob
giettrelmÿd : mutasd meg en nekem . Iuli-
anus keděglen paranchola hoznÿ . egi ba-
iolot . es paranchola nekÿ ket kegÿokath
zent xp̄īnara bochatnÿa : Es monda ne-
kÿ Iulianus : Mondiad meg ennekem
xp̄īna , nemde meg baiolhatode ez okta-
lan bestieket : Zent xp̄īna monda : Hÿtet-
len , es eztelen : es ertelmetlen : en hÿzem

{20v}
hogi az en vram Ih̄ūs xp̄ūs ennekem min-
den giettrelmemben ielen vagion : Iulianus
keděglen rea bochattata az kěth kegiokat
kÿk egibe vonak magokat : zent xp̄īna
labainal . es nÿaliak uala az o̗ talpaith
Zent xp̄īna keděglen meniorzagba nězuěn
nagi ko̗nÿo̗hullatassokkal ÿmadkozeek
monduǎn : Halakat adok te neked vram
Ih̄ūs xp̄ūs : igassagnak vilagossaga : es
azoknak segědsege kÿk felÿk atte neuedet
mert engemet meltolkottal az uzo mazo
fěrgeknek esmeretesnek lennem : Iulianꝰ
kedeglen monda az baiolo embernek : Nem-
de thees o̗rdo̗ngo̗s vagie : Indoichad az
bestieket hogi gieteriek o̗tet : Az baiolo ke-
děglen az o̗ baiolasiual ÿndoitʼa uala
az kegÿokat : Az kegÿok sietenek az ba-

{21r}
iolora es meg o̗leek o̗tet : es senkÿ nem me-
re oda mennÿ : Zent xp̄īna kedeglen ÿma-
chagot teueen monda a kegÿoknak : pa-
rancholok nektek vzo mazo fergek az en
vramnak . xp̄ūs Ih̄ūsnak neueuel : menÿe-
tek attÿ helietekre : senkinek nem artuǎn
Es leg ottan az o̗ heliekre menenek : Es
menibe tekentuěn zent xp̄īna : ÿmadko-
zek monduǎn : Mennek es fo̗ldnek iste-
ne : kÿ bochatǎd atte fiadath Ih̄ūs xp̄ūst
es fel tamaztǎes fel tamaztǎd Lazaarth halottaibol : en-
gemet atte zolgalo leaniodath halgas meg
es atte zent ero̗dben . es istensegednek ha-
talmassagaual : tāmazd fel a halalbǒl ez
emberth : Es meg fogǎ az hǒlt embernek
kezeith zenth xp̄īna . monduǎn : Vram
isten segělÿ meg engemet : hogi ezth

{21v}
mind latuǎn dÿchiriek atte zent neuedet
mert te vagi az en istenem : es minden io-
zagoknak mielko̗do̗ie : Ez zozat io̗ue meni-
bo̗l monduǎn : xp̄īna bÿzaal . es alhata-
toson chelekeggiel : mert en the veled va-
gyok : es valamÿt kěrendez en tollem : meg
adatik te neked : zent xp̄īna keděglen
meg iegize zent kereztuel az halottath es
kaialta monduǎn : Tammagi fel kÿ meg
holtǎl : mÿ vrunk xp̄ūs Ih̄ūsnak neuebe
Es legottan fel tamada : le esuěn zenth
xp̄īnanak labaira . monduǎn : Halakat
adok atte istenednek . kÿ engemet hallo-
taibol fel tāmaztoth : Iulianꝰ keděglen
monda : xp̄īna eleeg legien the neked :
meg mutattad ÿmmar minden o̗rdo̗n-
go̗ssegÿdet : Ierel fordolÿ az mÿ isteno̗k-

{22r}
ho̗z kÿ tegedeth eddiglen el zenuedeth
Zenth xp̄īna kedeglen monda : Te eztelen
es istennek felelmenekÿl ualo ertetlen
ember : nem lattaak atte zemeid az hatal-
massagokath . kÿket to̗th az menÿeÿ isten
es az o̗ fÿa xp̄ūs Ih̄ūs : kÿ az o̗ zolgait meg
zabaditotta minden gonoztol : Iulianꝰ
ezen meg haragueek : es zent xp̄īnanak
emleith el mettetě : Zenth xp̄īna monda
nekÿ : Mÿnden iozagtol el zakkaztatoth
es ko̗ho̗z hassonloth kemeni zÿuo̗ Iulianꝰ
Parancholaad . az en emlo̗imet el mettet-
nÿ : Laassad es neezed te eztelen ember
mert az veer heliebe teÿ folÿ kÿ : Es te-
kentuěn zent xp̄īna meniorzaba : mon-
da : Halakat adok te neked vram Ih̄ūs
mÿnden orzagoknak kÿralÿa . merth .

{22v}
mert meltolkottal engemet meg zabadita-
nÿ testemnek minden vezedelmeto̗l :
mert tudom hogi keez uagiok ÿmar el
vegeznem az en kesalkodasomat : es ven-
nem az meg romolhatatlansagnak koro-
ronaiat : Ezeket mikor mondotta uol-
na zent xp̄īna : vitete o̗tet az biro a to̗m-
lomczbe , Es lataak mind az azzonÿok
az haburusagokat kÿket zenuedet uala
zent xp̄īna : sokath viselnek uala velek
az o̗ iozagokban : hogi xp̄īnanak hÿzelked-
nenek , es vigaztalnak o̗tet : Es leleek o̗tet
vezteg wlue : elmelkeduen az ur istennek
parancholatiban : Es az azzonÿok be men-
ueen az to̗mlo̗czbe : le esenek zenth xp̄īna
labaira : Zent xp̄īna keděglen uigazta-
lÿa uala o̗keth : Azok kedeglen chudal-

{23r}
koznak uala az o̗ nagi zenuedesěn : Azok
ko̗zzo̗l kedeglen heten hÿuenek a xp̄ūsban :
Holual leuěn hozata Iulianus zent xp̄ī-
nat az ÿtilo̗ hazba : es hÿua o̗tet itilo̗ ze-
kÿ eleibe : es monda nekÿ : xp̄īna be to̗lt
atte ÿdǒ̗d : ÿ̄mar forduli az en istenim-
hez : ha kedeglen nem akarod : en el vězem
atte eletedeth : es ezt te neked nem tẃro̗m
Zenth xp̄īna keděglen menibe tekentuen
Oh en edes istenem . kÿ engemet el nem hat-
tal . tekench en ream te zolgalo leaniodra
es paranchol engemet io̗nem te hozzǎd
ez kesalkodasban : Es zozat lo̗n menibo̗l
o̗ hozzaia monduǎn : ÿme az menÿek meg
nÿttattanak , Io̗iel es vegied az the korona-
dat : Mert az zent Angialok vǎrnak tege-
deth : es ǎldÿak az ur istenth the ěretted

{23v}
hogi te artatlansagottol fogua haliglan
meg tartot tegedet az alhatatossagban
Azěrt az Angialok o̗rǒ̗lnek latuǎn atte
kesalkodasodath : Es měg zozat lo̗n hoz-
zoia monduǎn : Io̗iel vegied az o̗ro̗k nÿu-
godalmat : es atte romolhatatlansagod-
nak , dÿadalmǎth : Ezt haluǎn Iulianus
bochata nÿlakat , es zenth xp̄īnat meg
o̗lě : kÿ az o̗ lelket . xp̄ūst dÿchiruěn kÿ-
bochata : Io̗ue kedeglen zent xp̄īna nem-
zetsegebo̗l : egi kÿ hÿth uala a xp̄ūs Ih̄ūs-
ban zent xp̄īna mÿat , es meg kene zokas
zẻnth az o̗ testeeth . es heliheztete o̗teth nagi
io helÿen : Be telÿesite kedeglen zenth xp̄ī-
na : martiromsagǎt : kÿs azzoni houanak
heted napian . egi cheto̗rto̗kon : olaz orzag-
ban . Tÿrus nevo̗ varasban : az edes xp̄ūs
